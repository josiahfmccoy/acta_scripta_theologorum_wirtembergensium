<div>
<h4 style="text-align: center; font-style: italic; margin-top: 0;">
    SANCTISSIMO<br />
    CONSTANTINOPOLEOS,<br />
    <span style="font-weight: normal;">
        &amp; circumiacentium Ecclesiarum Christianarum, Patriarchae,<br />
        D. honoratissimo.
    </span>
</h4>
<p style="text-align: center; font-style: italic;">Per Salvatorem nostrum S.</p>
<p>QUANDOQUIDEM, sanctissime Domine, significatum mihi est: Sanctitatem tuam meas priores literas, magna cum benevolentia accepisse: Hac ego nunc fretus, denuo Sanctitatem tuam appellare ausus sum: quod aeque nunc, atque antea, veniam me consecuturum sperem. Principio igitur pro paterna ista bonitate gratiam habeo, quam debeo, reverenter. Deinde, libellum quendam mitto, fidei nostrae totius capita continentem: ut S. tua videat, quaenam sit Religio nostra: &amp;, num cum doctrina Ecclesiarum S. tue consentiamus, an vero aliquid fortasse dissentiat: quod sane nollem. Magnopere autem S. tuam oro: ut eum pari, qua priora mea, benevolentia accipiat: ac, nisi grave sit, sapientissimum suum de his capitibus iudicium benevole significet: si forte, Deo dante, idem in Christo sentiamus. Vale, sanctissime pater, una cum tota vestra Ecclesia, quam diutissime: pium studium meum, paterna animi inclinatione spectans. Tybingae, 15. Septemb. Anno Salutis 1574.</p>
<p style="text-align: right; font-style: italic;">
    Iacobus Andreae, Theol. D. &amp;<br />
    Tybing. Ecclesiae Praepositus,<br />
    Academiaeque Cancellarius.
</p>
<p style="text-align: right; font-style: italic;">
    Et ego Martinus Crusius,<br />
    lat. &amp; Graecae linguae hic Professor,<br />
    consensi.
</p>
</div>