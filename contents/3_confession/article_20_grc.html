<div>
<h4 style="text-align: center;">Τὸ εἰκοστόν.</h4>
<p>Ψευδῶς κατηγοροῦσι τῶν ἡμετέρων,  οἱ λέγοντες ἀποκωλύειν αὐτοὺς καλὰ ἐργάζεσθαι. Ὅσα γὰρ ἐξεδόθη ὑπ’ αὐτῶν συγγράμματα περὶ τοῦ δεκαλόγου, καὶ τὰ λοιπὰ τούτοις ὅμοια, προσμαρτυρεῖ αὐτοῖς, ὅτι χρησίμως τε καὶ δεόντως περὶ πάντων τῶν καθηκόντων εἰς τὸν βίον διαλέγοντες ἐδίδαξαν, δηλοῦντες ἐν αὐτοῖς ὁπεῖά τινα τῶν ἔργων εὐπρόσδεκτα τῷ θεῷ εἴη ἂν, καὶ πῶς ἐν μιᾷ ἑκάστῃ τῶν κλήσεων, ὡς ἔπος εἰπεῖν, εὐαρεστᾶν τις ἂν αὐτῷ δύναιτο. Περὶ ὧν ἐν τῷ παρελθόντι χρόνῳ οἱ δημηγοροῦντες ἐν ταῖς ἐκκλησίαις, ὀλίγα πάνυ εἶπον,  μόνον παιδαριωδῶν τινῶν, καὶ οὐκ ἀναγκαίων ἔργων διδαχῇ καὶ φλυαρίᾳ ἐνδιατρίβοντες· οἷον ῥητῶν τινῶν ἑορτῶν, ῥητῶν νηστειῶν, ἀδελφοτήτων, ἀποδημιῶν, λατρειῶν τῶν ἁγίων, συμβιώσεως τῆς μοναστικῆς, καὶ ἄλλων τούτοις ὁμοίων, ἃ δὴ νενουθετημένοι οἱ ἀντίδικοι ἡμῶν ἀπομανθάνουσιν ἤδη, καὶ ἦττον τὰ ἀνωφελῆ τοιαῦτα τῶν ἔργων ἢ πρότερον σεμνολογοῦντες,  τῆς πίστεως μνείαν ἄρχονται ποιεῖν, τῆς ἐκ παλαιοῦ παρ’ αὐτοῖς ἀποσεσιωπημένης. Εἰ καὶ μὴ λήγουσι τὴν διδαχὴν αὐτῆς ἀφανίζοντες, διὰ τὸ ἐνδοιαζοῦσας καὶ ἀμφισβητούσας τὰς συνειδήσεις καταλείπειν αὐτοὺς, καὶ μισθαρνεῖν κελεύειν τοὺς ἀνθρώπους τὴν τῶν ἁμαρτιῶν ἄφεσιν, τοῖς οἰκείοις ἀγαθουργήμασι· καὶ μὴ διδάσκειν, ὅτι μόνῃ τῇ πίστει διὰ τὸν χριστὸν ἀνενδοιάστως αὐτῆς ἐπιτυγχάνομεν.</p>
<p>Ἀμεληθείσης τοίνυν τῆς περὶ πίστεως διδαχῆς μέχρι τοσούτου χρίνου, ἢ ἐν τῇ ἐκκλησίᾳ ἀεὶ πρωτεύειν χρὴ, ὡς ἔξαρνος γένοιτ’ ἂν οὐδεὶς περὶ τῆς ἐκ πίστεως δικαιοσύνης οὐδὲν παντελῶς ἐν ταῖς ἐκκλεσιαστικαῖς δημηγορίαις εἰρῆσθαι, καὶ τῆς περὶ τῶν ἔργων ψευδοδιδασκαλίας μόνον ἐν ταῖς ἐκκλησίαις ἐπιπολασάσης, ἐδίδαξαν ἄρα περὶ τῆς πίστεως οἱ ἡμέτεροι ὧδε.</p>
<p>Ὅτι δι’ αὐτῆς  τῆς τῶν ἁμαρτιῶν ἀφέσεως ἐπιτυγχάνομεν, οὔτε τοῖς προηγουμένοις, οὔτε τοῖς ἐπακολουθοῦσι τῶν ἔργων ταύτην μισθοφοροῦντες, ἀλλὰ τῇ χάριτι καὶ τῷ ἐλέει τοῦ θεοῦ διὰ τὸν χριστὸν δεχόμενοι, καὶ ὅτι ἄνευ παντὸς δισταγμοῦ πιστευτέον ἐστὶ, διὰ τὸν χριστὸν  ἐνώπιον ἡμᾶς τοῦ θεοῦ δικαιωθῆναι· τουτέστι δικαίους λογισθῆναι, καὶ μηδαμῶς ἐπ’ ἀξίᾳ τῆς οἰκείας καλοκαγαθίας, κᾂν ὅτε μάλιστα σπουδαῖοι καὶ ἀνέγκλητοι φαινώμεθα, καὶ τὰ καλὰ ἐργασθῶμεν, καὶ τὸν χριστὸν δι’ οὗτης χάριτος μετεχοι γενόμεθα, καὶ ὁ πατὴρ ἡμῖν ἀποκαταλλάσσεται, μόνον μεσίτην καὶ διαλλάκτην ἡμῖν ὑπὸ τοῦ θεοῦ προτεθῆναι. Ὁ οὖν πεποιθήσας τοῖς ἰδίοις κατορθώμασι τὴν χάριν μισθοφορήσειν, τῆς τοῦ Χριστοῦ σωτηρίου ἀπολυτρώσεως, καὶ μεγαλοδωρίας, ἀφροντιστεῖ, καὶ ὑπερορᾷ, καὶ τοῖς ἀνθρωπείοις ἐνεργήμασι χωρὶς τοῦ Χριστοῦ ὁδόν τινα ζητῶν δῆλός ἐστι πρὸς θεὸν· καὶ τοῦτο, εἰπόντος περὶ ἑαυτοῦ τοῦ λυτρωτοῦ, Ἐγώ εἰμι ἡ ὁδὸς, καὶ ἡ ἀλήθεια, καὶ ἡ ζωή.</p>
<p>Αὕτη γε περὶ τῆς πίστεως διδαχὴ ἑκασταχοῦ ἐν τοῖς τοῦ Παύλου γράμμασιν ἐκκειμένη καθορᾶται· οἷον ἐν τῷ β τῆς πρὸς τοὺς ἐφεσίους· τῇ γὰρ χάριτι ἐστὲ σεσωμένοι διὰ τῆς πίστεως, καὶ τοῦτο οὐκ ἐξ ὑμῶν, θεοῦ τὸ δῶρον, οὐκ ἐξ ἔργων, ἵνα μή τις καυχήσηται. Κᾂν τῷ τετάρτῳ τῆς πρὸς ῥωμαίους ἐπιστολῆς· διὰ τοῦτο ἐκ πίστεως, ἵνα κατὰ χάριν, εἰς τὸ εἶναι βεβαίαν τὴν ἐπαγγελίαν· τουτέστιν, εἰ διὰ τὰς ἀγαθουρίας ἡμῶν τῆς τῶν ἁμαρτιῶν ἀφέσεως καταξιωθῆναι ἡμᾶς ἐχρῆν, οὐδέποτ’ ἂν ἡ συνείδησις βεβαίως καὶ ἀσφαλῶς περὶ αὐτὴν ἔχειν δύναιτο. Εὐρισκοντας γὰρ ἡμᾶς ἀεὶ ἐλαττώματά τινα ἐν τοῖς ἔργοις ἡμῶν, ἀναγκαίως ἔχει διστάζειν περὶ τῆς ἀφέσεως τῶν ἁμαρτημάτων, καὶ διὰ τοῦτο αἱ ἐπαγγελίαι ἀνωφελεῖς γένοιτ’ ἂν, ἐπὶ τὰ ἡμέτερα καλοκαγαθουργήματα τεθεμελιωμέναι.</p>
<p>Καὶ ἵνα μή τις ἡμᾶς διαβάλλειν οἷός τε ᾖ, ὡς καινήν τινα καὶ ἀσυνήθη ἐρμηνείαν, καὶ ἀλλοτρίαν τῆς τοῦ Παύλου διανοίας ἐπινοήσαντας, ἴστω ταύτην τῆν πραγματείαν προσμαρτυρήσεων τῶν ἐν ὁσίοις πατέρων ἀπόρως οὐκ ἔχειν.  ὁ γὰρ Αὐγουστῖνος πολλοῖς βιβλίοις τῇ χάριτι, καὶ τῇ διὰ πίστεως δικαιοσύνῃ συνηγορᾶ, ὑπερμαχόμενος αὐτῆς κατὰ τῆς ἐξ ἔργων μισθοφορίας. Καὶ σύμφωνα τούτοις ὁ Ἀμβρόσιος πολλαχόθι μὲν ἄλλοθι, καὶ δὴ κᾂν τῷ περὶ κλήσεως τῶν ἐθνῶν διδάσκει, ὦδέπως λέγων· ἐξουδενωθείη ἂν ἡ ἀπολύτρωσις τῷ τοῦ χριστοῦ αἵματι γενομένη, μήτε τῷ ἐλέει τοῦ θεοῦ ἡ τῶν ἀνθρωπίνων ἔργων προνομία ὑποκειμένη τυγχάνοι ἂν, ὀφειλομένης τῆς δικαιοποιΐας τῆς διὰ χάριτος γενομένης, τοῖς προηγουμένοις τῶν ἀγαθουργημάτων, ὥστε μὴ δῶρον αὐτὴν εἶναι τοῦ διδόντος, ἀλλὰ μισθόν τινα τοῦ ἐργαζομένου.</p>
<p>Ταύτης μὲν τῆς διδασκαλίας εἰ καὶ οἱ ἄπειροι ὡς εὐκαταφρονήτου ὀλιγωροῦσιν, ὅμως αἱ θεοσεβεῖς καὶ συντετριμμέναι τῶν συνειδήσεων, πλεῖστον ὅσον παρηγορίας αὐτὴν ἐπιχορηγεῖν τοῖς πειραζομένοις αἰσθάνονται, ἀνενδοιάστως καὶ ἀδιακρίτως διὰ τοῦ χριστοῦ τῷ θεῷ καταλλαχθῆναι, καὶ τῆς ὀφειλομένης τοῖς παραπτώμασι καταδίκης ἀφεθῆναι ἑαυτὰς πιστεύουσαι. Μηδέποτε δι’ ἀσφαλῶς καὶ ἡσύχως ἔχειν δύναιντ’ ἂν, εἰ διὰ τὰ ἡμῖν εἰργασμένα δικαιωθῆναι ἡμᾶς ἐπάναγκες ἦν· Διὸ καὶ ἀναγεννηθέντας ἤδη, καὶ ἀγαθουργοῦντας,  ὅμως μέντοι τοῦ μεσίτου καὶ λυτρωτοῦ ἀεὶ ἀντέχεσθαι, καὶ πιστεύειν ἡμᾶς χρεὼν, ἵλεω τὸν θεὸν ἡμῖν εἶναι, καὶ δικαίους ἡμᾶς ὑπ’ αὐτοῦ νομίζεσθαι, οὐχ ὅτι τὸν νόμον πληροῦμεν, ἀλλὰ διὰ τὸν χριστὸν, δι’ ὃν καὶ τήνδε τὴν ἀπαγγελίαν, ἱλασθῆναι ἡμῖν τὸν θεὸν, ἐλάβομεν. Τοιγαροῦν ἐν τῷ πέμπτῳ τῶν τοῖς ῥωμαίοις ἐπεσταλμένων ὁ Παῦλος γράφει· δικαιωθέντος ἐκ πίστεως, εἰρήνην ἔχομεν πρὸς τὸν θεὸν, διὰ τοῦ κυρίου ἡμῶν Ἰησοῦ χριστοῦ, δι’ οὗ καὶ τὴν προσαγωγὴν ἐσχήκαμεν τῇ πίστει εἰς τὴν χάριν ταύτην· καὶ τὰ λοιπά. Καὶ τοιούτων ἄρα ῥητῶν ὅλην τὴν ἁγίαν γραφὴν γέμειν τῶν καταδήλων ἐστί. Δεῖ δὲ ὅλην τήνδε διδαχὴν πρὸς πάλην καὶ ἄμιλλαν τεταραγμένης καὶ ἐκπεπληγμένης τῆς συνειδήσεως ἀναφέρεσθαι, μὴ δυναμένην γε ἄλλως καταμανθάνεσθαι. Ὄθεν οὐκ ὀρθῶς, καὶ κατὰ τὸ δέον περὶ αὐτῆς γινώσκουσιν οἱ βέβηλοι, καὶ ἄπειροι τῶν ἀνθρώπων, μηδὲν ἄλλο τὴν χριστιανικὴν δικαιοσύνην, εἰ μὴ τὴν πολιτικὴν ἢ φιλοσοφικὴν εἶναι ὀνειρώττοντες.</p>
<p>Ἐπειδὴ τὶ ποιεῖν χραίη ἂν ἐκδειματωθεῖσαν τὴν συνείδησιν,  κρίνοντος αὐτὴν τοῦ θεοῦ, οὐκ ἐπίστανται, καὶ ὅμως τῆς ὀργῆς τοῦ θεοῦ αἰσθανόμενοι, καὶ ἀδημονοῦντες οὗτοι οἱ τῆς περὶ πίστεως εἰς χριστὸν διδαχῆς καταφρονηταὶ, πρὸς τὰ ἔργα ὡς ἐπί τι κρησφύγετον καταφεύγουσι, τοῖς ἰδίοις ἀγαθουργήμασιν ὀργιζόμενον αὐτοῖς τὸν θεὸν ἐξιλᾶσαι, καὶ ζωῆς αἰωνίου καταξιωθῆναι ἐπιχειροῦντες.  Διὸ οἱ μὲν διαγωγὴν βίου μοναστικοῦ, οἱ δὲ ἄλλα τινα ἐπιτηδεύματα πρὸς τὸ μισθοφορεῖν τὴν χάριν, καὶ τὸ ἰκανὸν ἀποδιδόναι ὑπὲρ τῶν ἡμαρτημένων προαιροῦνται. Κᾂν τούτοις ἀταράκτως καὶ στερεῶς τὴν συνείδησιν ἔχειν ἀδυνατοῦντες, γογγύζουσι κατὰ τοῦ θεοῦ, ἕως τοῦ παντάπασι τὸ τέλος ἀπογνῶναι αὐτούς. Διὰ τοῦτο τῶν ἀναγκαιοτάτων ἐγένετο τήνδε τὴν περὶ πίστεως εἰς χριστὸν διδασκαλίαν ἀνακαινισθεῖσαν τῷ λαῷ παραδοθῆναι, ἵνα μὴ ἀπόρως ἔχοιεν.  Παραμυθίας αἱ περίλυποι καὶ ἔμφοβοι καὶ συντετριμμέναι τῶν συνειδήσεων, ἀλλ’ ἴδοιεν τῇ πίστει τῆς χάριτος, καὶ τῆς ἀφέσεως τῶν παραπτωμάτων, καὶ δικαιοσύνης δεῖν ἀντιλαμβάνεσθαι.</p>
<p>Διδάσκεται δὲ καὶ τοῦτο,  τὴν τῆς πίστεως λέχιν οὐ μόνον ἰστορίας σημαντικὴν εἶναι, οἵα κᾂν τοῖς ἀσεβέσι, καὶ τῷ διαβόλῳ εὐρεθείη ἂν, ἀλλὰ παρὰ τὴν τῆς ἱστορίας γνῶσιν καὶ τὸ ἀποτέλεσμα τῆς ἱστορίας ἐμφαίνειν, ἥγουν τοῦτο τὸ ἄρθρον ἄφεσιν τῶν ἁμαρτιῶν. Ὅτι δηλαδὴ διὰ τὸν χριστὸν τήν τε χάριν καὶ δικαιοσύνην ἔχομεν τῆς τῶν ἁμαρτημάτων καταδίκης ἀφεθέντος.</p>
<p>Ὅστις οὖν διὰ τοῦ χριστοῦ κατηλλάχθαι ἑαυτὸν τῷ θεῷ  καὶ ἱλασθῆναι τόν δι’ αὐτῷ πέπεισται, ἐκεῖνος ἀληθῶς τὸν θεὸν γενώσκει, καὶ μέλειν τῷδε περὶ αὐτοῦ ἐπίσταται, πάλιν ἀγαπῶν τε καὶ ἐπικαλῶν αὐτὸν, καὶ συνελόντι εἰπεῖν, οὐκ ἀθέως ζὼν, ὥσπερ τὰ ἔθνη. Τόδε γὰρ τὸ ἄρθρον, τὴν ἄφεσιν λέγω τῶν ἁμαρτιῶν, οὔτε οἱ διάβολοι, οὔτε οἱ ἀσεβεῖς τῶν ἀνθρώπων πιστεύουσιν, ὄθεν ὡς ἐχθρόν τινα καὶ πολέμιον τῶν δυσμενεστάτων τὸν θεὸν μισοῦσι, μήτε ἐπικαλοῦντες αὐτὸν, μήτε ἀγαθόν τι παρ’ αὐτοῦ προσδοκῶντες. Κατὰ τὸν αὐτὸν τρόπον, καὶ ὁ ἐν ὁσίοις Αὐγουστῖνος τοὺς ἀναγινώσκοντας περὶ τοῦ τῆς πίστεως σημαινομένου νουθετῶν, διδάσκει, ταύτην τὴν λέξιν ἐν ταῖς ἱεραῖς τῶν γραφῶν οὐ περὶ γνώσεως νοεῖσθαι, οἵαν τινα καὶ τοὺς ἀσεβεῖς ἔχειν ἐνδέχοιτ’ ἂν, ἀλλὰ περὶ πεποιθήσεως, παραμυθουμένης καὶ ἀνορθούσης τὸ κάτω κείμενον συνειδής.</p>
<p>Ἔστι δὲ τῶν παρ’ ἡμῖν διδαγμάτων ἐν καὶ τόδε· Ὅτι τὰ καλὰ ἐργάζεσθαι ἀναγκαίως ἡμῖν ἔχει,  οὐχ ἵνα θαρρῶμεν τῆς χάριτος δι’ αὐτῶν ἐπιτεύξεσθαι, ἀλλὰ διὰ τὸ θέλημα τοῦ θεοῦ. Ἡ γὰρ τῶν ἁμαρτιῶν ἄφεσις καὶ εἰρήνη τῆς συνειδήσεως, μόνῃ τῇ πίστει ἐπιλαμβάνεται. Κᾀπειδὴ διὰ τῆς πίστεως τὸ ἅγιον πνεῦμα ἡμῖν δίδοται, ἀνακαινισθεῖσαι αἱ καρδίαι ὑπ’ αὐτοῦ, πρὸς τὸ ἀγαθουργεῖν διατίθενται, φάντος καὶ τοῦ Ἀμβροσίου τὴν πίστιν καλῆς προαιρέσεως καὶ δικαίας πράξεως γενέτειραν εἶναι, καὶ τοῦ Παύλου ἐν τῇ πρὸς ῥωμαίους κεφ. ηʹ. ὅσοι γὰρ πνεύματι θεοῦ ἄγονται, οὗτοι εἰσὶν υἱοὶ θεοῦ. Ἐργάζεται οὖν ἐν ἡμῖν τὸ ἅγιον πνεῦμα ἐπίγνωσιν τῆς ἁμαρτίας καὶ πίστιν,  ἵνα τοσαύτην καὶ τηλικαύτην χάριν ἀπηγγελμένην ἡμῖν διὰ τὸν χριστὸν, μᾶλλον καθημέραν ἐπιγινώσκωμεν, κᾂν τῇ πίστει προκόπτοντες, ζωῆς αἰωνίου καὶ παραμυθίας ἐπήβολοι γινώμεθα. Ἔστι δἒ καὶ τῶν λοιπῶν ἀρετῶν, τῶν ὑπὸ τοῦ θεοῦ ἐν δεκαλόγῳ προστεταγμένων, ἐνεργητικὸν καὶ ἐμποιητικὸν ἡμῖν τὸ ἅγιον πνεῦμα, ἥγουν φόβου τοῦ θεοῦ τοῦ υἱοπρεποῦς, τῆς ἀγάπης, τῆς εὐχαριστείας, τῆς ἐπικλήσεως, τῆς δοξολογίας, τῆς φιλαδελφίας, τῆς ὑπομονῆς, τῆς ἁγνείας, τῆς πειθαρχίας, καὶ τῶν παραπλησίων. Χωρὶς δὲ ἁγίου πνεύματος, αἱ ἀνθρώπιναι δυνάμεις ἀσεβῶν παθῶν καὶ ἐπιθυμιῶν γέμουσι, καὶ πλεῖστον ὅσον ὑπολείπονται τοῦ τὰ καλὰ καὶ ἀρεστὰ τῷ θεῷ κατεργάζεσθαι οἱαί τ’ εἶναι ἀλλωστε καὶ τῷ διαβόλῳ ὑποχείριοι οὖσαι, τῷ κρατοῦντι καὶ κατεξουσιάζοντι αὐτῶν, καὶ ἐλαύνοντι ἐζωγρημένους ὑπ’ αὐτοῦ τοὺς ἀνθρώπους εἰς ποικίλα ἁμαρτήματα, καὶ κακοδοξίας περὶ θεοῦ, καὶ προῦπτους ἀνομίας τε καὶ κακουργίας, ὡς καθορᾷν ἔξεστι τῷ βουλομένῳ ἐν τοῖς βίοις τῶν φιλοσόφων, οἱ καὶ αὐτοὶ ἐν πολλῇ σπουδῇ θέμενει τὸ κοσμίως καὶ καλῶς ζῇν, ὅμως μακρὸν ὅσον τοῦδ’ ὑπελείφθησαν, πολλοῖς τῶν προδήλων καὶ αἰσχίστων ἁμαρτημάτων μεμιασμένοι. Τοιοῦτον γοῦν ἡ τῶν ἀνθρώπων ἀσθένειά ἐστιν, ὑστερουμένων τῆς πίστεως, καὶ τοῦ ἁγίου πνεύματος, καὶ ταῖς οἰκείαις τουτέστιν ἀνθρωπείαις μόνον δυνάμεσιν ἑαυτοὺς κυβερνώντων.</p>
<p>Φανερὸν τοίνυν ἐκ τῶνδε καὶ κατάδηλον πᾶσιν, οὐκ ἐγκλητέον εἶναι ταῦτῃ τῇ διδαχῇ,  ὡς ἀπαγορευούσῃ τὰ καλὰ τῶν ἔργων ποιεῖν, ἀλλ’ ἐπαίνου αὐτον καταξιωτέον τοῦ μεγίστου, δηλοῦσαν καὶ φαίνουσαν πῶς τὰ τοιαῦτα ἐργάζεσθαί τις οἷός τε εἴη ἂν. Ἄνευ πίστεως γὰρ οὐδαμῶς ἥτοι τὰ τῆς πρώτης, ἢ τὰ τῆς δευτέρας τῶν τοῦ δεκαλόγου ἐντολῶν ἔργα ποιεῖν, ἡ ἀνθρωπίνη φύσις δύναται. Ἄνευ πίστεως οὐδεὶς τὸν θεὸν ἐπικαλεῖ, οὐδεὶς προσδέχεταί τι παρ’ αὐτοῦ, οὐδεὶς τὸν σταυρὸν ὑπομένων βαστάζει, ἀλλὰ παρ’ ἀνθρώποις ἐπικουρίαν καὶ βοήθειαν ζητεῖ, καὶ τούτοις πέποιθε. Οὕτως οὖν ἀπούσης τῆς πίστεως, καὶ τῆς ἐπὶ θεὸν πεποιθήσεως, πᾶσαι αἱ κατὰ σάρκα ἐπιθυμίαι, καὶ διαλογεσμοὶ οἱ ἀνθρώπινοι τῇ καρδίᾳ ἐμβασιλεύουσι. Διόπερ καὶ αὐτὸς ὁ χριστὸς φησὶν ἐν τῷ κατ’ ἰωάννην εὐαγγελίῳ κεφ. ιεʹ. χωρὶς ἐμοῦ οὐ δύνασθε ποιεῖν οὐδίν. Κᾄν τοῖς ἀδομένοις ἐν ταῖς ἐκκλησίαις καὶ τοῦτό ἐστι, Χωρὶς τῆς θείας σοῦ δυνάμεως καὶ ἐπιχορηγίας, οὐδὲν τῷ ἀνθρώπῳ ἔνεστι, οὐδὲν ἀθῶον τῇ ἀνθρωπίνῃ φύσει ἐνυπάρχει. Ἐχόμενον δὲ τῶν εἰρημένων κᾀκεῖνο, καὶ αὐτὸ παρ’ ἡμῖν διαρρήδην διδασκόμενον· Πῶς τὰ καλῶς πραττόμενα εὐάρεστα τῷ θεῷ γένοιτ’ ἂν, οὐ μὴν ἐπὶ τῷ πληροῦν ἡμᾶς τὸν νόμον (πλὴν γὰρ τοῦ χριστοῦ, οὐδεὶς ἀνθρώπων οὐδέποτε τόδ’ ἐποίησε) ἀλλὰ διὰ τὸ τὸν καλὰ ἐργαζόμενον ἄνθρωπον τῷ θεῷ ἀποκατηλλάχθαι, καὶ δίκαιον ὑπ’ αὐτοῦ νομισθῆναι διὰ τὸν χριστὸν,  δι’ ὃν καὶ τὸ μοχθηρὸν καὶ τούλλιπὲς τὸ πᾶσι τοῖς ἁγίοις ἔτι ἐμμένον, ἡμῖν ἀφίεται. Μηδεὶς οὖν δοκείτω, καίπερ ἀναγεννηθεὶς, διὰ τὴν οἰκείαν καθαρότητα, ἢ ἐπὶ τῇ πληρώσει τοῦ νόμου δίκαιος εἶναι· ἀλλὰ πάντοτε τὸν χριστὸν, ἅτε μεσίτην καὶ λυτρωτὴν, τῷ θεῷ παραστησάτω, πεπεισμένος τοῦδ’ ἕνεκα τὸν θεὸν ἵλεω αὐτῷ εἶναι, καὶ εὐμενῶς ἔχειν, καὶ τὰ ἡμῖν σπουδαζόμενα ἐλέους δεῖσθαι, καὶ μηδαμῶς ἰκανά τε καὶ ἄξια εἶναι, ὥστε τὸν θεὸν καθάπερ δικαιοσύνην ὁλόκληρον καὶ ἀνενδεῆ ἀποδέξασθαι αὐτά. Ὀφείλειν καὶ ζωὴν ἡμῖν αἰώνιον, ὡς μισθὸν ἀντάξιον αὐτῶν ἀνταποδοῦναι, ἀλλ’ ἐπὶ τῷδε ἀρέσκειν αὐτὰ τῷ θεῷ, ὅτι πρὸς τὸν ἐργαζόμενον τὰ καλὰ ἄνθρωπον φιλοφρόνως καὶ εὐνοϊκῶς ἔχει, ἥπιος καὶ ἵλαος αὐτῷ διὰ τὸν χριστὸν γενόμενος, ὅ, τι μόνῃ τῇ πίστει εἷς ἕκαστος ἑαυτῷ προσοικειώσαιτ’ ἄν. Εὐπρόσδεκτα τοίνυν γίνεται τὰ καλὰ τῶν ἔργων τῷ θεῷ, ἐν τοῖς πιστοῖς μόνον: κατὰ τὸ τοῦ Παύλου οἴδαγμα· πᾶν τὸ μὴ ἐκ πίστεως, ἁμαρτία ἐστί. Δισταζούσης γὰρ τῆς καρδίας, καὶ διαπορούσης, πότερον ὁ θεὸς ἵλεως ἐστὶ, πότερον εἰσακούει τῶν ἐπικαλούντων, καὶ δυσμενῶς ἐν τῷ μεταξὺ χρόνῳ, καὶ ὀργιστικῶς τῷ θεῷ ἐχούσης, ἅ τινα ὑπὸ τοῦ οὕτω διακειμένου καὶ φρονοῦντος ἀνθρώπου ἔξωθεν γίνεται, κᾂν δοκῇ κάλλιστα εἶναι, καὶ τιμῆς ἄξια τῆς μεγίστης, ὅμως βδελυκτὰ ὄντα τῷ θεῷ, ἁμαρτίαι εἰσὶ, διὰ τὸ τῆς καρδίας ὕπουλον καὶ ἀκάθαρτον. Τοιγαροῦν χωρὶς πίστεως τὰ καλὰ ἔργα θεῷ οὐκ ἀρέσειεν ἂν, ἀλλὰ τὴν καρδίαν εἰρήνην πρότερον δεῖ ἔχειν πρὸς θεὸν, πεποιθυῖάν γε καὶ λογιζομένην ἀντιλαμβάνεσθαι ἡμῶν τὸν θεὸν, καὶ εὐμενῆ ἡμῖν εἶναι, καὶ δικαίους ἡμᾶς νομίζειν, οὐκ ἐπ’ ἀξίᾳ τῶν ἡμῖν πεπραγμένων, ἀλλὰ τῇ χάριτι διὰ τὸν χριστὸν. Καὶ αὕτη ἄρα ἐστὶν ἡ χριστιανοῖς προσήκουσα, καὶ ταῖς ἡμετέραις ἐκκλησίαις ἐνηχοῦσα, περὶ τῶν καλῶν ἔργων διδασκαλία.</p>
</div>