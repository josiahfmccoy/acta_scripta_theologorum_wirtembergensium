<div>
<h4 style="text-align: center;">Τὸ ἑπτακαιδέκατον.</h4>
<p>Προσεχὲς τοῖς εἰρημένοις κᾀκεῖνό ἐστι,  καὶ αὐτὸ παρ’ ἡμῖν διδασκόμενον, ὅτι ἐν συντελεῖᾳ τοῦ αἰῶνος ὁ χριστὸς ἐλεύσεται, κρῖναι πάντας τοὺς ἀνθρώπους, καὶ τοὺς νεκροὺς ἀναστήσει· καὶ τοῖς μὲν εὐσεβέσι καὶ ἐκλεκτοῖς τῶν ἀνθρώπων ζωὴν αἰώνιον, καὶ χαρὰν ἀτελεύτητον δώσει· τῶν δὲ ἀσεβῶν καὶ διαβόλων τιμωρίαν καὶ κόλασιν ἀδιάλειπτον ἐν γεεννᾷ, καὶ ἄληκτον καταγνώσεται.</p>
<p>Πάλιν δὲ κἂν τῷδε τῷ κεφαλαίῳ τοῖς ἀναβαπτισταῖς ἀντιλέγουσιν οἱ ἡμέτεροι  τοῖς ὑπολαμβάνουσί τε καὶ διδάσκουσι, τέλος τι τῶν τιμωριῶν καὶ τῆς καταδίκης τοῖς διαβόλοις, καὶ τοῖς κατακεκριμένοις τῶν ἀνθρώπων προκείσεσθαι, ἐγκαλοῦντες καὶ τοῖς ἰουδαϊκάς τινας οἰήσεις, μᾶλλον δὲ μυθολογίας καὶ φλυαρίας νυνὶ διασπείρουσι, πρὸ τῆς τῶν νεκρῶν ἀναστάσεως, τοὺς ἁγίους καὶ εὐσεβεῖς τῷ κόσμῳ ἐμβασιλεύσειν, πανταχοῦ τῶν ἀσεβῶν ἐξολοθρευθέντων.</p>
</div>