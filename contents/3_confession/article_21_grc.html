<div>
<h4 style="text-align: center;">Τὸ εἰκοστονπρῶτον,<br />
καὶ πάντων τελευταῖον.</h4>
<p>Περὶ θεραπείας τῶν ἁγίων διδάσκεται, ὅτι μνείαν τῶν ἁγίων ποιεῖσθαι συμφέρει, εἰς τὸ στηριχθῆναί τε καὶ ἐμπεδωθῆναι τὴν πίστιν ἡμῶν, ἐννοούντων πῶς τῆς χάριτος καὶ βοηθείας διὰ τῆς πίστεως θεόθεν ἐπέτυχον·  εἶτα δὲ, ἵνα τὰ αὐτοῖς καθηκόντως τε καὶ κατὰ τὸ δέον πεπραγμένα, καὶ ἡμεῖς μιμώμεθα, ἕκαστος μὲν κατὰ τὴν ἰδίαν κλῆσιν· οἷον, εἰ τύχει, ὁ αὐτοκράτωρ τὸν Δαβὶδ ἐν τῷ στρατεύεσθαι ἐπὶ τοὺς τούρκους. Βασιλεὺς γὰρ ἀμφότερος, ᾧ τῶν ὑποτεταγμένων ὑπερμάχεσθαι προσήει. Ἀλλ’ ἡ γραφὴ οὐ κελεύει τοὺς ἁγίους ἐπικαλεῖσθαι, ἢ βοήθειάν τινα παρ’ αὐτοῖς ζητεῖν, προτιθεῖσα ἡμῖν ἕνα διαλλάκτην καὶ μεσίτην μεταξὺ τοῦ θεοῦ καὶ ἡμῶν τῶν ἀνθρώπων, καὶ δὴ καὶ ἱλαστήριον ἰησοῦν τὸν χριστὸν, ὡς γέγραπται ἐν τῷ β τῆς α πρὸς τιμόθεον· ὃς καὶ μόνος σωτὴρ καὶ ἀρχιερεύς ἐστι, καὶ ὑπὲρ ἡμῶν ἐντυγχάνει, κατὰ τὸ γεγραμμένον ἐν τῇ πρὸς ῥωμαίους κεφ. η. οὗτος οὖν μόνος ἐπικλητέος ἐστὶν, ὃς καὶ μόνος ἐπηγγείλατο ἡμῖν ἐπακούειν βούλεσθαι τῶν δεήσεων ἡμῶν. Καὶ αὕτη μέν τοι ἡ ἐξαίρετος καὶ ἡ ἀνωτάτω θεολατρεία εἴη ἂν κατὰ τὴν γραφὴν, ἐν πάσαις συμφοραῖς καὶ θλίψεσι τόνδε τὸν ἰησοῦν χριστὸν ἐξ ὅλης καρδίας ζητεῖν τε ἀντιβολεῖν, κατὰ τὸ ῥητὸν ἐν τῇ πρώτῃ τῶν τοῦ ἰωάννου ἐπιστολῶν κεφ. βʹ. ἐάν τις ἁμάρτῃ, παράκλητον ἔχομεν πρὸς τὸν πατέρα, ἰησοῦν χριστὸν δίκαιον.</p>
<p>Αὕτη δὴ σχεδόν ἐστιν ἡ κεφαλαιώδης περιοχὴ τῶν παρ’ ἡμῖν διδασκομένων,  πρὸς παράκλησιν τῶν χρηζομένων αὐτῆς συνειδήσεων, καὶ οἰκοδομὴν τῆς ἐκκλησίας, καὶ κοινωφέλειαν τῶν πιστῶν, καθὼς καὶ ἡμῶν αὐτῶν οὐδεὶς ἂν τὸ τὸν αὐτοῦ ψυχὴν τῇ τοῦ θειοῦ ὀνόματος καὶ λόγου ἀποχρήσει ἀπολλύναι κινδυνεύειν προαιροῖτο, ἢ τοῖς τέκνοις καὶ διαδόχοις ἑαυτοῦ ἄλλην τινὰ θρησκείαν παρὰ τὴν συνάδουσαν τῷ ἀκεραίῳ καὶ ἀκραιφνεῖ τοῦ θεοῦ λόγῳ, καὶ τῇ χριστοσεβεῖ ἀληθείᾳ ἐγχειρίζειν βούλοιτ’ ἄν. Ἐπιτεθεμελιωμένης δὲ τῆςδε τῆς διδαχῆς ταῖς ἁγίαις τῶν γραφῶν, καὶ μηδὲν ἄπῳδον ἐχούσης τῇ τῆς καθόλου ἄρα τῶν χριστιανῶν ἐκκλησίας ὀρθοδοξίᾳ, καὶ προσέτι καὶ τῇ ἐν ῥώμῃ ἐκκλησίᾳ συμφωνούσης, παρόσον ἐκ τῶν ἐκκλησιαστικῶν συγγραφέων ἤδε ἡμῖν ἔγνωται, οὐχ ἡγούμεθα προσήκειν καὶ ἐοικέναι τοῖς ἀντιδίκοις ἡμῶν, ἐν τοῖς κατηριθμημήνοις κεφαλαίοις ἡμῖν ἀντιτείνειν. Διόπερ ἀνεπιεικῶς τινὲς καὶ ἀναξίως τῆς τῶν χριστιανῶν ἐπαλλήλου ἀγάπης τε καὶ ὁμονοίας, τοὺς παρ’ ἡμῖν τῶν ἐκκλησιῶν προστατεύοντας αἱρετικοὺς νομισθῆναι, καὶ τῆς καθολικῆς ἐκκλησίας ἀφορισθῆναι βούλονται, ἐπὶ κακοδοξίᾳ περὶ τῶν θείων αὐτοὺς διαθρυλλοῦντες. Ἔστι δὲ διαφωνία τις περὶ τινῶν καταχρήσεων,  τῶν ἄνευ τοῦ τῆς ἐκκλησίας κύρους εἰς αὐτὴν παρεισδυσῶν, ἐν αἷς καίπερ ἀνομοιότητός τινος οὔσης, ὅμως ἔπρεπε τοῖς ἐπισκόποις διὰ τὴν ἐξομολόγησιν τῆς ὀρθοδόξου διδαχῆς, ἢν ἔφθημεν ἐξαγορεύοντες, ἐπιεικῶς καὶ φιλανθρώπως τοὺς ἡμετέρους φέρειν, ἄλλωστε μήτ’ αὐτῶν τῶν κανόνων οὕτω σκληρῶν ὄντων, ὥστε τοὺς αὐτοὺς θεσμοὺς πανταχοῦ ἀποτόμως καὶ ἀκριβῶς ἀπαιτεῖν, καὶ μηδέποτε ὁμοίων παντελῶς αὐτῶν ἐν πάσαις ἐκκλησίαις γεγονότων.  Πρὸς τούτοις, ὡς ἐπὶ τὸ πλεῖστον, οἱ παλαιοὶ τῶν θεσμῶν παρ’ ἡμῖν διαφυλάττονται. Ψευδὴς γὰρ ἐκείνη ἡ διαβολὴ, πάσας τὰς τελετὰς, καὶ πάντα τὰ παλαιὰ ἐν ταῖς ἐκκλησίαις ἡμῶν ἀθετηθῆναι. Δυσχεραινόντων δὲ δημοσίᾳ πάντων, καὶ ταλανιζόντων τὰ τῆς ἐκκλησίας, ἐπὶ τῷ καταχρήσεις οὐκ ὀλίγας καὶ εὐκαταφρονήτους ἐν τοῖς συνήθεσι τῶν θεσμῶν εἶναι, ἀναγκαίως ἔσχε διόρθωσίν τινα τῶνδε γενέσθαι, οὐ δυναμένων γε χωρὶς ζημίας καὶ βλάβης τῆς συνειδήσεως διατηρηθῆναι.</p>
</div>