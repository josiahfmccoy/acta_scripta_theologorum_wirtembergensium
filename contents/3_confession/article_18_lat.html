<div>
<h4 style="text-align: center; font-style: italic;">XVIII.</h4>
<p>De libero arbitrio docent,  quod humana voluntas habeat aliquam libertatem ad efficiendam civilem iusticiam, &amp; deligendas res rationi subiectas. Sed non habet vim sine Spiritu sancto, efficiendae iusticiae Dei, seu iusticiae Spiritualis.</p>
<p>Sed haec sit in cordibus, cum per verbum spiritus sanctus concipitur, quia Paulus dicit: Animalis homo non percipit ea, quae sunt Spiritus Dei. Haec totidem verbis dicit Augustinus lib. 3. Hypognosticon.</p>
<p>Esse fatemur liberum arbitrium omnibus hominibus, habens quidem iudicium rationis, non per quod sit idoneum in iis, quae ad Deum pertinent, sine Deo aut inchoare, aut certe peragere, sed tantum in operibus vitae praesentis, tam bonis quam etiam malis. Bonis dico, que de bono naturae oriuntur, id est, velle laborare in agro, velle manducare &amp; bibere, velle habere amicum, velle habere indumenta, velle fabricare domum, uxorem velle ducere, pecora nutrire, artem discere diversarum rerum bonarum, velle quidquid bonum ad praesentem pertinet vitam: quae omnia non sine divina gubernatione subsistunt, imo ex Deo, &amp; per ipsum sunt &amp; esse coeperunt. Malis vero dico, ut est, velle idolum colere, velle homicidium, etc.</p>
<p>Damnant Pelagianos &amp; alios,  qui docent, quod sine Spiritu sancto, solis naturae viribus possimus Deum super omnia diligere, item praecepta Dei facere. Quanquam enim externa opera aliquo modo efficere natura possit: potest enim continere manus a furto, a caede: tamen interiores motus, ut verum timorem, veram fiduciam, castitatem, patientiam, &amp;c, non potest efficere.</p>
</div>