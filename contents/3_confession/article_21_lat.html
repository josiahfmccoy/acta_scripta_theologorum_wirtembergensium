<div>
<h4 style="text-align: center; font-style: italic;">XXI.</h4>
<p>De cultu sanctorum docent,  quod utile sit Sanctorum memoriam proponere, ut eorum exemplis fidem nostram confirmemus: item, ut eorum fidem &amp; bona opera imitemur, quantum cuiusque vocatio requirit: ut Caesar exemplum Davidis imitari potest, in bello gerendo ad repellendos Turcas: nam uterque rex est. Sed scriptura non docet invocare sanctos, seu auxilium a sanctis petere, sed unum Christum nobis proponit Mediatorem, propiciatorium, Pontificem, &amp; intercessorem. Hic invocandus est, &amp; promisit, se exauditurum esse preces nostras, &amp; hunc cultum maxime probat, videlicet ut invocetur in omnibus afflectionibus 1. Ioan. 2. Si quis peccat, habemus advocatum apud Deum.</p>
<p>Haec fere summa est doctrinae apud nos,  in qua cerni potest, nihil inesse, quod discrepet a scripturis, vel ab Ecclesia Catholica, vel ab Ecclesia Romana, quatenus ex scriptoribus nota est. Quod cum ita sit, inclementer iudicant isti, qui nostros pro haereticis haberi postulant.  Sed dissensio est de quibusdam abusibus, qui sine certa autoritate in Ecclesias irrepserunt, in quibus etiamsi qua esset dissimilitudo, tamen decebat haec lenitas Episcopos, ut propter confessionem, quam modo recensuimus, tolerarent nostros, quia ne canones quidem tam duri sunt, ut eosdem ritus ubique esse postulent,  neque similes unquam omnium Ecclesiarum ritus fuerunt. Quanquam apud nos magna ex parte veteres ritus diligenter serventur. Falsa enim calumnia est, quod omnes ceremoniae, omnia vetera instituta in Ecclesiis nostris aboleantur. Verum publica querela fuit, abusus quosdam in vulgaribus ritibus haerere. Hi, quia non poterant bona conscientia probari, aliqua ex parte correcti sunt.</p>
</div>