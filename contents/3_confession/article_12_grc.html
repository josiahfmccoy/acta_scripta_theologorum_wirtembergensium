<div>
<h4 style="text-align: center;">Τὸ δυωκαιδέκατον.</h4>
<p>Περὶ δὲ τῆς μετανοίας διδάσκεται,  τοὺς παραπεσόντας καὶ ἁμαρτόντας μετὰ τὸ βάπτισμα, τῆς τῶν ἁμαρτημάτων παρέσεως ἐπιτυχεῖν, καὶ τῆς χάριτος ἐξαῦθις μετόχους γένεσθαι, καθ’ ὅντινα χρόνον ἐπιστραφῶσιν ἂν, καὶ τὴν ἐκκλησίαν τοῖς τοιούτοις πρὸς μετάνοιαν ἐπανερχομένοις τῆς συγγνώμης καὶ ἀφέσεως τῶν πλημμελημάτων μεταδοῦνας δεῖν.</p>
<p>Ἔχει δὲ ἡ μετάνοια, τουτέστιν ἡ ἐλπιστροφὴ τοῦ ἀσεβοῦς ἢ ἁμαρτωλοῦ πρὸς θεὸν, μέρη κυρίως δύο· ἓν μὲν, τὴν σύντριψιν, ἢ τὰς ἀλγηδόνας καὶ ταραχὰς ἐμπεποιημένας τῇ συνειδήσει παρὰ τῆς ἐπιγνώσεως τῶν ἁμαρτιῶν, δι’ ὧν καὶ τῆς τοῦ θεοῦ ὀργῆς αἰσθανίμεθα, καὶ ὀδυνώμεθα τὰς καρδίας ἐπὶ ταῖς ἁμαρτίαις, ἀποστρεφόμενοι καὶ μυσαττόμενοι αὐτάς. Καθὼς ὁ ἰωήλ φησι, κεφ. βʹ. διαρρήξατε τὰς καρδίας ὑμῶν, καὶ μὴ τὰ ἱμάτια ὑμῶν, καὶ ἐπιστρέψατε πρὸς κύριον τὸν θεὸν ὑμῶν. Θάτερον δὲ τὴν πίστιν, τὴν διὰ τοῦ εὐαγγελίου ἢ τῆς ἀπολύσεως ἡμῖν ἐγγινομένην, καὶ πιστεύουσαν διὰ τὸν χριστὸν ἀνενδοιάστως καὶ ἀψευδῶς τὰς ἁμαρτίας ἀφίεσθαι, καὶ παρηγοροῦσαν τὸ συνειδὸς, καὶ τῶν λυπῶν καὶ ἀδημονιῶν πάλιν ἐλευθεροῦσαν αὐτό. Περὶ ἥς πίστεως ὁ Παῦλος διδάσκει, λέγων· δικαιωθέντες οὖν ἐκ πίστεως, εἰρήνην ἔχομεν πρὸς θεόν. Τούτοις δὲ παρέπεσθαι καὶ ἐπακολουθεῖν χρὴ τὰ καλὰ τῶν ἔργων, ὑπὸ τῆς μετανοίας καρποφορούμενα.</p>
<p>Ἐγκαλοῦσι δὲ κᾀνταυθοῖ τοῖς ἀναβαπτισταῖς οἱ ἡμέτεροι,  μὴ δύνασθαι παραπεσεῖν, καὶ τὸ ἅγιον πνεῦμα ἀποβαλεῖν τοὺς ἅπαξ δικαιωθέντας διατεινομένοις, καὶ διϊσχυρίζουσιν ἑνίους τοσαύτης ὁλοσχερείας ἢ τελειότητος ἐν τῷ τῇδε βίῳ ἐπιτυχεῖν, ὥστε μὴ ἐνδέχεσθαι αὐτοὺς ἁμαρτάνειν.</p>
<p>Καὶ προσέτι καὶ τοῖς ναυατιανοῖς,  τὰ τοῦ τῆς ἐν ῥώμῃ ἐκκλησίας πρεσβυτέρου ποτὲ ναυάτου προσηγορευμένου φρονοῦσιν αἱρεσίταις, οἷς ἔδοξε τοῖς μὲν ἁμαρτίαν εἰς θάνατον πεποιηκόσι μετὰ τὸ βάπτισμα, μετανοοῦσι δὲ πάλιν, οὐ συγχωρεῖσθαι δεῖν τὰ ἁμαρτήματα.</p>
<p>Πρὸς τούτοις δὲ, καὶ τοῖς μὴ διὰ πίστεως, ἀλλὰ διὰ τὴν ἀγάπην καὶ τὴν ἀγαθουργίαν ἡμῶν τῆς τῶν ἁμαρτιῶν ἀφέσεως ἐπικρατεῖς γίνεσθαι ἡμᾶς διδάσκουσιν.
Ἀποδοκιμαζομένων καὶ τῶν τὰς κανονικὰς προσαγορευομένας ἱκανοποιΐας ἀναγκαίας εἶναι λεγόντων πρὸς ἀπολύτρωσιν αἰωνίων τιμωριῶν, ἢ τῶν τοῦ καθαρσίου πυρός.</p>
</div>