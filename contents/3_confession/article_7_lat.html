<div>
<h4 style="text-align: center; font-style: italic;">VII.</h4>
<p>Item docent, quod una sancta Ecclesia perpetuo mansura sit. Est autem Ecclesia Christi proprie, congregatio membrorum Christi, hoc est, sanctorum, in qua Evangelium recte docetur, &amp; recte administrantur sacramenta. Et ad veram unitatem Ecclesiae satis est, consentire de doctrina Evangelii, &amp; administratione Sacramentorum. Nec necesse est, ubique similes esse traditiones humanas, seu ritus ab hominibus institutos: sicut &amp; Paulus inquit: unus Dominus, una fides, unum baptisma, unus Deus, &amp; pater omnium &amp;c.</p>
</div>