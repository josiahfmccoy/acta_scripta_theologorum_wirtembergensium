<div>
<h4 style="text-align: center; font-style: italic;">XII.</h4>
<p>De Poenitentia docent,  quod lapsis post baptismum contingere possit remissio peccatorum, quocunque tempore, cum convertuntur: Et quod Ecclesia talibus, redeuntibus ad poenitentiam, impertire absolutionem debeat.</p>
<p>Constat autem poenitentia, hoc est, conversio impii, proprie his duabus partibus. Altera est contritio, hoc est, terrores incussi conscientiae agnito peccato, in quibus &amp; iram Dei agnoscimus, &amp; dolemus nos peccasse, &amp; peccata detestamur &amp; fugimus: sicut Ioel concionatur: scindite corda vestra, &amp; non vestimenta vestra, &amp; convertimini ad Dominum Deum vestrum, &amp;c. Altera pars est fides, quae concipitur ex Evangelio, seu absolutione, &amp; credit propter Christum certo remitti peccata, &amp; consolatur conscientiam, &amp; ex terroribus liberat: De qua fide Paulus loquitur, cum inquit: Iustificati fide pacem habemus. Deinde sequi debent bona opera, quae sunt fructus poenitentiae.</p>
<p>Damnant Anabaptistas,  qui negant semel iustificatos posse amittere Spiritum sanctum. Item qui contendunt, aliquibus tantam perfectionem in hac vita contingere, ut peccare non possint.</p>
<p>Damnant Novatianos,  qui nolebant absoluere lapsos, post baptismum redeuntes ad poenetentiam.</p>
<p>Damnant &amp; illos, qui non docent, remissionem peccatorum per fidem, gratis, propter Christum contingere: sed propter dignitatem dilectionis, aut aliorum operum.
Damnant &amp; istos, qui canonicas satisfactiones, docent necessarias esse, ad redimendas poenas aeternas, aut poenas purgatorii.</p>
</div>