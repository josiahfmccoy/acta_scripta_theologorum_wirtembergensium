<div>
<h4 style="text-align: center; font-style: italic;">IIII.</h4>
<p>Ut autem consequamur haec beneficia Christi, scilicet remissionem peccatorum, iustificationem, &amp; vitam aeternam, dedit Christus Evangelium, in quo haec beneficia nobis proponuntur, sicut scriptum est Lucae ultimo, praedicari poenitentiam in nomine eius, &amp; remissionem peccatorum inter omnes Gentes. Cum enim omnes homines, naturali modo propagati, habeant peccatum, nec possint vere legi Dei satisfacere, Euangelium arguit peccata, &amp; ostendit nobis Mediatorem Christum, &amp; sic docet nos de remissione peccatorum.</p>
<p>Cum Evangelium arguit peccata nostra, corda perterrefacta statuere debent, quod gratis nobis propter Christum doenentur remissio peccatorum, &amp; iustificatio per fidem, qua credere &amp; confiteri debemus, haec nobis factus est hostia, &amp; placavit Patrem. Quanquam igitur Evangelium requirit poenitentiam: tamen ut remissio peccatorum certa sit, docet eam gratis donari, hoc est, non pendere ex conditione dignitaris nostrae, nec dari propter ulla praecendentia opera, aut dignitatem sequentium. Fieret enim incerta promissio, si ita sentiendum esset, tum demum nobis contingere remissionem peccatorum, postquam eam praecedentibus operibus meriti essemus, aut satis digna esset poenitentia.</p>
<p>Conscientia enim in veris pavoribus nullum invenit opus, quod possit opponere irae Dei, &amp; Christus nobis donatus &amp; propositus est, ut sit propiciator. Hic honos Christi non debet transferri in nostra opera. Ideo Paulus dicit: gratis salvati estis.</p>
<p>Item, id eo ex fide gratis, ut sit firma promissio, hoc est, ira erit certa remissio, cum sciemus, eam non pendere ex conditione nostrae dignitatis, sed donari propter Christum. Haec est firma &amp; necessaria consolatio piis &amp; perterrefactis mentibus. Atque ita docent &amp; S. Patres: Et extat apud Ambrosium memorabilis &amp; insignis sententia, his verbis: hoc constitutum est a Deo, ut qui credit in Christum salvus sit, sine opere sola fide, gratis accipiens remissionem peccatorum.</p>
<p>Et fidei vocabulum, non solum cognitionem historiae de Christo significat: sed etiam credere &amp; assentiri huic promissioni, quae est Evangelii propria, in qua propter Christum nobis promittuntur remissio peccatorum, iustificatio, &amp; vita aeterna. Nam &amp; haec promissio ad historiam de Christo pertinet: sicut &amp; in Symbolo additus est historiae hic articulus: Credo remissionem peccatorum. Et ad hunc articulum, reliqui de historia Christi referri debent. Nam id beneficium est finis historiae: ideo Christus passus &amp; resuscitatus est, ut propter ipsum nobis donarentur remissio peccatorum &amp; vita aeterna.</p>
</div>