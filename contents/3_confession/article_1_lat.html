<div>
<h5 style="text-align: center;">Τὸ πρῶτον.</h5>
<p>ECCLESIAE magno consensu apud nos docent, decretum Nicenae Synodi de unitate essentiae divinae, &amp; de tribus Personis, verum, &amp; sine ulla dubitatione credendum esse. Videlicet, quod sit una essentia divina, quae &amp; appellatur, &amp; est Deus, aeternus, incorporeus, impartibilis, immensa potentia, sapientia, bonitate, creator &amp; conservator omnium rerum, visibilium &amp; invisibilium, &amp; tamen tres sint personae, eiusdem essentiae &amp; potentiae, &amp; coaeternae, pater, filius, &amp; spiritus sanctus. Et nomine personae utuntur ea significatione, qua usi sunt in hac causa scriptores Ecclesiastici, ut significet non partem aut qualitatem in alio, sed quod proprie subsistit.</p>
<p>Damnant omnes haereses, contra hunc articulum exortas, ut Manichaeos, qui duo principia ponebant, Bonum &amp; Malum, item Valentinianos, Arianos, Eunomianos, Mahometistas, &amp; omnes horum similes. Damnant &amp; Samosatenos, veteres &amp; Neotericos, qui, cum tantum unam personam esse contendant, de Verbo, &amp; de Spiritu sancto astute &amp; impie rhetoricantur, quod non sint personae distinctae, sed quod verbum significet verbum vocale, &amp; spiritus motum in rebus creatum.
</p>
</div>