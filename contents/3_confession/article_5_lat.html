<div>
<h4 style="text-align: center; font-style: italic;">V.</h4>
<p>Itaque instituit Christus ministerium docendi Evangelii, quod praedicat poenitentiam &amp; remissionem peccatorum. Estque utraque praedicatio universalis: omnium peccata arguit, &amp; omnibus credentibus promittit remissionem peccatorum, ut non sit incerta remissio, sed ut omnes perterrefactae mentes sciant, se debere credere, quod certo ipsis donetur remissio peccatorum propter Christum, non propter ipsorum merita, aut dignitatem. Hi omnes certo consequuntur remissionem peccatorum. Et cum hoc modo consolamur nos promissione seu Evangelio, &amp; erigimus nos fide, simul datur nobis Spiritus sanctus.</p>
<p>Nam Spiritus sanctus datur &amp; est efficax per verbum &amp; per Sacramenta. Cum Evangelium audimus aut cogitamus, aut Sacramenta tractamus, &amp; fide nos consolamur, simul est efficax Spiritus sanctus, iuxta illud Pauli ad Galatas tertiu: ut promissio ex fide Iesu Christi detur credentibus. Et ad Corinthios: Evangelium est ministerium Spiritus. Et ad Rom. Fides ex auditu est. Cum igitur fide nos consolamur &amp; liberamur a terroribus peccati, per Spiritum sanctum, concipiunt corda caeteras virtutes, agnoscunt vere misericordiam Dei, concipiunt veram dilectionem, verum timorem Dei, fiduciam, spem auxilii divini, invocationem, &amp; similes fructus spiritus.</p>
<p>Damnantur illi, qui de hac fide, qua remissio peccatorum accipitur, nihil docent, sed iubent conscientias dubitare, an consequantur remissionem peccatorum. Et addunt, hanc dubitationem non esse peccatum. Item, docent homines consequi remissionem peccatorum, propter propriam dignitatem, non docent, credendum esse, quod gratis propter Christum, remissio peccatorum donetur.</p>
<p>Damnant Anabaptistas &amp; alios, qui sentiunt, Spiritum sanctum contingere sine verbo externo hominibus, per ipsorum praeparationes &amp; opera.</p>
</div>