<div>
<h4 style="text-align: center; font-style: italic;">XX.</h4>
<p>Falso accusantur nostri,  quod bona opera prohibeant. Nam scripta eorum, quae extant, de decem praeceptis, &amp; alia simili argumento, testantur, quod utiliter docuerint de omnibus vitae generibus &amp; officiis, quae genera vitae, quae opera in qualibet vocatione Deo placeant. De quibus rebus olim parum docebant concionatores,  tantum puerilia, &amp; non necessaria opera urgebant, ut certas ferias, certa ieiunia, fraternitates, peregrinationes, cultus sanctorum, Monachatum, &amp;similia. Haec adversarii moniti nunc dediscunt, nec perinde praedicant haec inutilia opera, ut olim.  Praeterea incipiunt fidei mentionem facere, de qua mirum olim erat silentium. Etsi non desinunt obscurare doctrinam fidei, cum relinquunt dubias conscientias, &amp; iubent mereri remissionem peccatorum operibus. Nec docent, quod sola fide propter Christum, certo accipiamus remissionem peccatorum.</p>
<p>Cum igitur doctrina de fide, quam oportet in Ecclesia praecipuam esse, tam diu iacuerit ignota: quemadmodum fateri omnes necesse est, de fidei iusticia altissimum fuisse silentium in concionibus, tantum doctrinam operum versatam esse in Ecclesiis: nostri de fide sic admonuerunt Ecclesias.</p>
<p>Principio  quod opera nostra non possint reconciliare Deum, aut mereri remissionem peccatorum, &amp; gratiam, &amp; iustificationem, sed hanc tantum fide consequimur, credentes, quod propter Christum  recipiamur in gratiam, qui solus positus est Mediator &amp; propiciator, per quem reconciliatur pater. Itaque qui confidit, operibus se mereri gratiam, is aspernatur Christi meritum &amp; gratiam, &amp; quaerit, sine Christo, humanis viribus, viam ad Deum, cum Christus de se dixerit: Ego sum via, veritas, &amp; vita.</p>
<p>Haec doctrina de fide ubique in Paulo tractatur. Eph. 2. Gratia salvi facti estis per fidem, &amp; hoc non ex vobis, Dei donum est, non ex operibus, &amp;c.</p>
<p>Et ne quis cavilletur, a nobis novam Pauli interpretationem excogitari, tota haec causa habet testimonia Patrum.  Nam Augustinus multis voluminibus defendit gratiam &amp; iusticiam fidei contra merita operum. Et similia docet Ambrosius de vocatione gentium &amp; alibi. Sic enim inquit de vocatione gentium: Vilesceret redeptio sanguinis Christi, nec misericordiae Dei humanorum operum praerogativa succumberet, si iustificatio, quae sit per gratiam, meritis praecedentibus deberetur, ut non munus largientis, sed merces esset operantis.</p>
<p>Quanquam autem haec doctrina contemnitur ab imperitis: tamen experiuntur piae ac pavidae conscientiae, plurimum eam consolationis affere. Quia conscientiae non possunt reddi tranquillae per ulla opera sed tantum fide, cum certo statuunt, quod propter Christum habeant placatum Deum. Quemadmodum Paulus docet Rom. 5. Iustificati per fidem, pacem habemus apud Deum. Tota haec doctrina ad illud certamen perterrefactae conscientiae referenda est,  nec sine illo certamine intelligi potest. Quare male iudicant ea de re homines imperiti &amp; profani, qui Christianam iusticiam: nihil esse somniant,  nisi civilem &amp; Philosophicam iusticiam.</p>
<p>Olim vexabantur conscientiae doctrina operum,  non audiebant ex Evangelio consolationem. Quosdam conscientia expulit in desertum, in monasteria, sperantes, ibi se gratiam inventuros esse per vita monasticam. Alii alia excogitaverunt opera, ad promerendam gratiam, &amp; satisfaciendum pro peccatis.  Ideo magnopere fuit opus, hanc doctrinam de fide in Christum tradere &amp; renovare, ne deesset consolatio pavidis conscientiis, sed scirent fide in Christum apprehendi gratiam &amp; remissionem peccatorum, &amp; iustificationem.</p>
<p>Admonentur etiam homines,  quod hic nomen fidei non significet tantum historiae noticiam, qualis est in impiis &amp; diabolo, sed significet fidem, quae credit non tantum historiam, sed etiam effectum historiae, videlicet hunc articulum: remissionem peccatorum, quod videlicet per Christum habeamus gratiam, iusticiam &amp; remissionem peccatorum.</p>
<p>Iam qui scit, se per Christum habere propitium patrem,  is vere novit Deum, scit se ei curae esse, diligit &amp; invocat eum, denique non est sine Deo sicut gentes. Nam diaboli &amp; impii non possunt hunc articulum credere: remissionem peccatorum. Ideo Deum tanquam hostem oderunt, non invocant eum, nihil boni ab eo expectant. Augustinus etiam de fidei nomine hoc modo admonet lectorem, &amp; docet, in scripturis nomen fidei accipi non pro fiducia, quae consolatur &amp; erigit perterrefactas mentes.</p>
<p>Praeterea docent nostri, quod necesse sit bona opera facere,  non ut confidamus per ea gratiam mereri, sed propter voluntatem Dei. Tantum fide apprehenditur remissio peccatorum &amp; pax conscientiae. Et quia per fidem accipitur Spiritus sanctus, iam corda renovantur, &amp; induunt novos affectus, ut parere bona opera possint. Sic enim ait Ambrosius: Fides bonae voluntatis &amp; iustae actionis genitrix est. Nam humanae vires sine Spiritu sancto, plenae sunt impiis affectibus, &amp; sunt imbecilliores, quam ut bona opera efficere possint coram Deo. Ad haec sunt in potestate diaboli, qui impellit homines ad varia peccata, ad impias opiniones, &amp; manifesta scelera. Quemadmodum est videre in Philosophis, qui &amp; ipsi conati honeste vivere, tamen id non potuerunt efficere, sed contaminati sunt multis manifestis sceleribus. Talis est imbecillitas hominis cum est sine fide, &amp; sine Spiritu sancto, &amp; tantum humanis viribus se gubernat.</p>
<p>Hinc facile apparet, hanc doctrinam non esse accusandam, quod bona opera prohibeat, sed multo magis laudandam, quod ostendit, quomodo bona opera facere possimus.  Nam sine fide nullo modo potest humana natura primi aut secundi praecepti opera facere. Sine fide non invocat Deum, a Deo nihil expectat, non tolerat crucem, sed quaerit humana praefidia, confidit humanis praefidiis. Ita regnant in corde omnes cupiditates &amp; humana consilia, cum abest fides &amp; fiducia erga Deum. Quare &amp; Christus dixit: sine me nihil potestis facere, Ioan. 15. Et Ecclesia canit: sine tuo nomine, nihil est in homine, nihil est innoxium.</p>
</div>