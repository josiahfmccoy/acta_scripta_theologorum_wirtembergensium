<div>
<h4 style="text-align: center;">Τὸ πέμπτον.</h4>
<p>Διέταξε τοίνυν ὁ χριστὸς τὴν διακονίαν τοῦ εὐαγγελίου, τήν τε μετάνοιαν καὶ ἄφεσιν ἁμαρτιῶν ἀνακηρίττοντος. Ἔστι δι’ ἀμφότερον τὸ κήρυγμα καθολικόν. Πάσας γὰρ πάντων ἀνθρώπων ἁμαρτίας ἀπελέγχει, καὶ πᾶσι τοῖς πιστεύουσιν ἄφεσιν αὐτῶν ἐπαγγέλλεται, ἵνα μὴ σφαλεράν τις αὐτὴν καὶ ἀμφισβητήσιμον ἤ ἀβέβαιον εἶναι ὑπολαμβάνῃ· ἀλλ’ ἵνα πάντες οἱ ἐστενοχωρημένοι καὶ συντετριμμένοι τὰς καρδίας, τῇ ἐπιγνώσει τῶν ἁμαρτιῶν εἰδῶσι πιστευτέον εἶναι, τῇ χάριτι αὐτοῦ διὰ τὸν χριστὸν, καὶ μὴ διὰ τὴν ἰδίαν ἰκανοποιΐαν ἤ ἀξιότητα τούτων ἀσφίεσθαι. Καὶ οὕτως ἄρα παρηγοροῦντες ἑαυτοὺς ταῖς ἐπαγγελίαις ταῖς ἐκ τοῦ εὐαγγελίου, καὶ ἀνεγειρόμενοι τῇ πίστει, ἀνενδοιάστως τῆς τῶν ἁμαρτιῶν ἀφέσεως ἐπιτυχεῖς γινόμεθα, καὶ ἅμα τὸ πνεῦμα τὸ ἅγιον ὁ θεὸς ἡμῖν χαρίζεται.</p>
<p>Ἔπειδὴ διά τε τοῦ λόγου τοῦ θεοῦ, καὶ τῶν μυστηρίων, καὶ παραγίνεται αὐτὸ τοῖς ἀνθρώποις, καὶ ἐνεργάζεται, ἀκροωμένοις γε καὶ μελετῶσι τὴν εὐαγγελικὴν διδαχὴν, καὶ χρωμένοις τῇ τῶν μυστηρίων κοινωνίᾳ, καὶ τῇ πίστει ἑαυτοὺς παραμυθουμένοις. Λέγει γοῦν ἐν τῷ τρίτῳ τῆς πρὸς γαλάτας ἐπιστολῆς ὁ Παῦλος, ἵνα ἡ ἐπαγγελία ἐκ πίστεως ἰησοῦ χριστοῦ δοθῇ τοῖς πιστεύουσι. Καὶ πρὸς τοὺς κορινθίους γράφων ὁ αὐτὸς, τὸ εὐαγγέλιον διακονίαν τοῦ πνεύματος καλεῖ. Καὶ τοῖς ῥωμαίοις ἐπιστέλλων, ἡ πίστις, φησὶν, ἐξ ἀκοῆς, ἡ δὲ ἀκοὴ διὰ ῥήματος θεοῦ. Διὸ παρακαλούντων ἡμῶν ἑαυτοὺς διὰ πίστεως, καὶ ἐλευθερουμένων τῶν ταραχῶν καὶ ὠδινῶν τῆς ἁμαρτίας διὰ πνεύματος τοῦ ἁγίου, ἀπογεμνητικοῦ καὶ ἐμποιητικοῦ ταῖς καρδίαις ἡμῶν ὄντος καὶ τῶν λοιπῶν ἀρετῶν, ἀληθῶς ἤδη τὸ εὔσπλαγχνον καὶ φιλάνθρωπον ἢ τὸ ἔλεος τοῦ θεοῦ ἐπιγινώσκομεν, καὶ ἀγαπῶμέν τε καὶ φοβούμεθα αὐτὸν, πεποίθησιν, καραδοκίαν τῆς βοηθείας τοῦ θεοῦ, καὶ ἐπίκλησιν αὐτοῦ μόνου, καὶ τὰ τούτοις ὅμοια τῷ πνεύματι καρποφοροῦντες.</p>
<p>Οὕτω δὲ διδάσκοντες οἱ παρ’ ἠμῖν θεολογοῦντες, καταγινώσκουσι πάντων τῶν μὴ καὶ αὐτῶν ταύτην τὴν πίστιν, ἀφέσεως δηλονότι τῶν ἁμαρτιῶν μόνην καταληπτικὴν διδασκόντων, ἀλλὰ διστάζειν καὶ ἀμφιβόλως ἔχειν τὰς συνειδήσεις κελευόντων, περὶ τῆς τῶν ἁμαρτιῶν ἀφέσεως καὶ λεγόντων τὸν δισταγμὸν οὐχ’ ἁμαρτίαν εἶναι καὶ δὴ κᾀκείνων, οἵ τινες διδάσκοντες τοὺς ἀνθρώπους οὐ κατὰ χάριν, ἀλλὰ κατ’ ἀξίαν τὴν οἰκείαν τῆς ἀφέσεως τῶν ἁμαρτιῶν ἐπιτυχεῖν, οὐ πιστευτέον εἶναι φασὶ, δωρεὰν αὐτοὺς διὰ τὸν χριστὸν δικαιοῦσθαι.</p>
<p>Πρὸς τούτοις δὲ καὶ τῶν ἀναβαπτιστῶν, καὶ ἄλλων πάντων τούτοις παραπλησίων φρονούντων τε καὶ διδασκόντων τὸ ἅγιον πνεῦμα χωρὶς καὶ παρεκτὸς τοῦ ἐξωτέρου λόγου, καὶ κηρύγματος τοῦ εὐαγγελίου ταῖς ἰδίαις παρασκεύαις καὶ ἀγαθουργίαις τοὺς ἀνθρώπους λαμβάνειν.</p>
</div>