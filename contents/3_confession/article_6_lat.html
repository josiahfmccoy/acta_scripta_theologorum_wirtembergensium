<div>
<h4 style="text-align: center; font-style: italic;">VI.</h4>
<p>Item docent, quod fides illa debeat bonos fructus parere, &amp; quod oporteat bona opera a Deo mandata facere, propter voluntatem Dei, non ut confidamus, per ea opera iustificationem coram Deo mereri. Nam remissio peccatorum &amp; iustificatio fide apprehenditur, sicut testatur &amp; vox Christi: cum feceritis haec omnia, dicite; servi inutiles sumus. Non enim potest conscientia opponere iudicio Dei propriam mundiciem, aut opera, sicut Psalmus testatur; Non intres in iudicium cum servo tuo, quia non iustificabitur coram te omnis vivens. Et Ioannes ait: Si dixerimus, quod peccatum non habemus, ipsi nos seducimus: si confiteamur peccata nostra, fidelis &amp; iustus est, ut remittat nobis peccata nostra.</p>
</div>