<div>
<h4 style="text-align: center; font-style: italic;">II.</h4>
<p>Item docent, quod post lapsum Adae, omnes homines, naturali modo propagati, nascantur cum peccato originis, hoc est, sine metu Dei, sine fiducia erga Deum, &amp; cum concupiscentia. Intelligimus autem peccatum originis, quod sic vocant sancti patres, &amp; omnes orthodoxi, &amp; pie eruditi in Ecclesia, videlicet reatum, quo nascentes, propter Adae lapsum, rei sunt irae Dei &amp; mortis aeternae, &amp; ipsam corruptionem humanae naturae, propagatam ab Adam: Et haec naturae humanae corruptio, defectus iusticiae seu integritatis, seu obedientiae originalis, &amp; concupiscentiam complecitur.</p>
<p>Estque defectus horribilis caecitas, &amp; inobedientia, solicet carere illa luce ac noticia Dei, quae fuerat futura in natura integra: item carere illa rectitudine, hoc est, perpetua obedientia, vera, pura, ac summa dilectione Dei, &amp; similibus donis integrae naturae. Estque vitium originis vere peccatum, damnans &amp; afferens nunc quoque aeternam mortem his, qui non renascuntur per baptismum &amp; Spiritum sanctum.</p>
<p>Damnant Pelagianos, &amp; alios, qui vitium originis negant esse peccatum, &amp; ut extenuent gloriam meriti &amp; beneficiorum Christi, disputant, hominem legi Dei satisfacere, &amp; propriis viribus rationis coram Deo iustificari posse.</p>
</div>