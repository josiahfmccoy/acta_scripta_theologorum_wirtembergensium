<div>
<h4 style="text-align: center; font-style: italic; margin-top: 0;">
    SANCTISSIMO<br />
    ET OECUMENICO PATRIARCHAE,<br />
    <span style="font-weight: normal;">
        D. Hieremiae, Archiepiscopo Constantinopoleos,<br />
        novae Romae, Domino pio.
    </span>
</h4>
<p style="text-align: center; font-style: italic;">S. Per Christum.</p>
<p>ACCEPIMUS honorabilem Epistolam sanctitatis tuae, pie Domine, initio nunc currentis anni: quae tanto maius attulit nobis gaudium: quanto ardentius fuerat desiderium nostrum, quo ipsam longo iam tempore expectaveramus. Gratias itaque ex animo agimus: primum quidem, vero nostro Deo, & conservatori Christo: deinde etiam honorandae tuae sanctitati: illi quidem ut paterne res disponenti: huic vero, ut bene erga nos affectae. Re enim vera, nequaquam parvum beneficium est, nec parvus honor: S. tuam, in tam alto dignitatis gradu constitutam, nos longe inferiores responso dignatam esse. At quali responso? Maxime, sapienti & pio, de pastore bono, & Regno coelorum: paterno item, & curae de salute nostra pleno: ut nempe in fide sana, & salutaribus primarii pastoris Christi praeceptis, per Ministros S. spiritu afflatos datis, sine innovatione & claudicatione perseveremus: & proinde ad coeleste Regnum perveniamus. Adeo sapienter & amanter, sanctitas tua. Scito igitur ea, nobis nihil magis in studio esse his. Pontifex quidem Romanus, novitatis studium nobis obiicit: propterea, quod ante quinquaginta annos, a viro quodam, divinitus egregie illuminato, & aemulatione veritatis incenso, Martino Luthero, meliora edocti nostrates homines, & aliorum Germaniae locorum multi, a dogmatibus & traditionibus eius, quae nimium S. literis repugnabant, recesserunt. Pietatis vero studiosissimi Principes, Theologique nostri compendium quoddam antiquae, atque ex ipso paradiso ad nos derivatae, fidei, conscripserunt: idque quadragesimo quarto ab hinc anno, celeberrimae inter Imperatores memoriae, Carolo eius nominis quinto, qui tunc Augustae Vindelicorum, comitia agebat, exhibentes: suae rectae de Religione sententiae rationem reddiderunt: qui libellus, eam ob causam Augustana confessio appellata fuit: ex cuius sententia nos etiam nunc pendemus. Hanc itaque notissimam beatorum patrum nostrorum confessionem (quam a multis iam hactenus annis, non pauca Martyrum millia suo sanguine comprobarunt) tuae sanctitati, ante menses circiter quinque, antequam opratas ipsius literas accepissemus, missimus: sperantes, etiamsi forte propter tantum locorum intervallum, differentia inter nos aliquorum rituum sit: omnino in praecipuis saltem salutis consequendae capitibus, nos nihil novare: sed illam, quae a sanctis Apostolis & Prophetis, & Spiritum sanctum habentibus patribus ac Patriarchis, & super divinas literas aedificatis VII. Synodis, tradita est, fidem (quantum quidem nos intelligimus) aplecti & conservare. Ideo, in praesentia non iudicavimus, plus molestiae exhibendum S. tuae: ut quae alias circa suas Ecclesias fidelissime pascendas, & salutis viam vigilanter tradendam, occupatissima sit: sed eius sapiens, & pium maxime, de confessione a nobis missa, iudicium & responsum expectandum: quod etiam suo tempore (modo ne S. tuae molesti simus) nobis paterno animo mitti, reverenter & humiliter oramus: si forte misericors pater coelestis, per dilectum suum filium, unicum conservatorem nostrum, utrobique faciat: ut nos etiamsi longissima locorum intercapedine disiuncti simus: attamen recto de Religione sensu, propinqui invicem fiamus: & Constantini urbs Tybingaque, Christianae concordiae & charitatis vinculo mutuo copulentur: quo nihil optatius contigere nobis posset. Prorsus enim nullum aliud fundamentum fidei (sicut amantissime sanctitas tua precatur) praeter id, quod positum est (qui est immotus ille angularis lapis, Christus, ipsa veritas) retinere, Deo iuvante, cogitamus: exclusa omni innovatione & claudicatione. Vale, sanctissime Domine, com venerabilibus Presbyteris tuis: Christiano gregi diu feliciter providens: nosque venia dignans, & in paternam tuam curam benevole recipiens. Tybinga 20. Martii, anno MDLXXV.</p>
<p style="text-align: right; font-style: italic;">
    Iacobus Andreae, Theol. D.<br />
    Ecclesiae Tybing. Praepositus,<br />
    &amp; Academiae huius Cancellarius.
</p>
<p style="text-align: right; font-style: italic;">
    Martinus Crusius,<br />
    Tybingae latinus &amp; Graecus Praeceptor.
</p>
</div>