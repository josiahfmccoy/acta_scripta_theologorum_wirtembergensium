<div style="font-style: italic;">
<p>Edidit haud ita pridem Stanislaus Socolovius, serenissimi Stephani Polonse Regis Theologus, Patriarche Constantinopolitani ad Confessionem Augustanam, a nobis ipsi transmissam, responsum, furtim comparatum, (censuram Socolovius vocat) ex Graeco in Latinam à se conversum linguam, qua fide, nihil moramur. Cui praefixit ad Pontificem Romanum Gregorium, eius nominis 13, praefationem valde mordacem, odiosam, falsam, mendacem, virulentam, plenamque, Sophistices &amp; calumniarum: qua nos, nostrasque Ecclesias petulanter, mendicanter, malitiose &amp; falso coram toto mundo traducit, criminibusque, atrocissimis haereseos &amp; Apostasias intentatis onerat: quasi deserta Ecclesia Romana, novum, &amp; toti Ecclesiae incognitum doctrinae genus amplexi, ad Graecos confugere, nosque ab illis in communionem recipe (haec enim sunt ipsius verba) studiose petierimus, ipsosque iudices communis causa constituisse vociferatur. Cum igitur tam ab his, quam a Romanensibus, quorum incredibilis sit consensus, concordia summa, ut non eadem tantum dicant omnes, sed iisdem pene verbis sentential contra nos sit lata: ideo non sine causa nos censuram hanc suppressisse. Quare se hanc publice legendam proponere, ut nos transfugas, nihil non contra Matrem nostrum molientes, nullamque nocendi partem relinquentes, proderet: deinde quam nos nostra novitatis pudeat atque taedeat, quod cum nulla Apostolica sede coniuncti simus, quod successionem nullam demonstrare possimus, quod <span style="font-style: normal;">ἀκέφαλοι</span>, hoc est, membra sine capite, demonstraret.</p>
<p>Ad quae singular accusationis capita, conuitia &amp; mendacia, ne criminal obiecta agnoscere videamur, eaque nostro probare silentio, respondendum, actaque integra &amp; scripta ultro citroque missa, adenda esse iudicavimus: ut non tam verbis nostris &amp; oratione, calumnias &amp; mendacia Poloni istius refutemus, quam rebus ipsis, nostram testatam faciamus innocentiam, causaeque bonitatem demonstremus.</p>
<br />
<p>Et primum quidem, quod ad haereseos crimen attinet, atrox hoc est &amp; intolerabile. Sed non tam facile probatur, quam intenditur. Videndum igitur initio, quid sit haeresis: unde facile intelligetur, utri nam sint haeretici. Est autem haeresis proprie, pertinax erroris alicuius, cum fundamento Religionis &amp; doctrinae Christianae pugnantis, propugnatio, nec vellere credere, ubi etiam convictus quis ex Verbi Dei vera &amp; genuina sententia fuerit. Quod igitur ad nos attinet, prorsus nihil pugnans cum sacra Scriptura docemus. Sicut &amp; hactenus nullo legitimo iudicio ex Scriptura sacra, de ulla haeresi sumus convicti. Et certi sumus ex verbo Dei, nullius etiam in omnem aeternitatem convinci nos posse, etiamsi omnibus viribus coniunctis, Synagoga Pontificia, asseclae &amp; Parasiti, Rabulae, Sophistae, Esavitae omnes, multis magnis clamoribus &amp; scriptis multiplicibus id summo conentur studio: frustra tamen laborabunt. Nam quod ad conciliabulum Tridentinum attinet, nihili illud facimus, &amp; floccipendimus: quod ipsummet palpabiles tetros &amp; horrendos propugnet errores. Quod a nostris ad oculum copiose est demonstratum. Et iure optimo in Pontificos hoc retorquere possumus, cuius nos reos agunt: cum Patroni sint errorum stupendorum, crassissimorum &amp; turpissimorum, quos enumerare tantum singulos, nimis foret prolixum: cum numerum excedant SEPTINGENARIUM, ut a nostris est annotatum.</p>
<p>Quin etiam veteres quasdam haereses, iam olim totius Ecclesiae iudicio &amp; consensa publice damnatas, e cineribus eruerunt.</p>
<p>Cum Ebionaeis: ad salutem, solam Christi fidem, sufficere negant: custodiendam enim etiam Legis observantiam, docentes.</p>
<p>Cum Valentinianis haereticis, ingentem divorum, divarumque turbam excogitarunt. Quatuordecim quoque Opitulatores in necessitatibus, inter quos officia distribuerunt. Quem ad modum etiam Romanenses Episcopi, Ethnico plane more, templum Idolatricum, quod πανθεῶν dicebatur, tantum mutato nomine, sed retenta eadem Idolomania, D. virgini, tanquam Deum magna matri, &amp; omnibus sanctis consecraverunt.</p>
<p>Sicut Collyridianorum quoque haeresin, qua mulieres in nomen &amp; honorem semper virginis Mariae, placentas obtulerunt: quod rectissime vanitatem, impium, nefarium &amp; blasphemum Epiphanius a praedicatione S. S. alienum, totum Diabolicum opus, &amp; Spiritus immundi doctrinam vocat: Pontificiam Romanam Ecclesiam ex orco revocasse, res ipsa loquitur. Testantur id vota eidem nuncupata, &amp; Anathemata passim in omnibus Templis ipsi dicatis, suspensa. Similiter, Tituli quoque, Epitheta, &amp; cultus, ipsi exhibita, quibus maxime est illa occupata.</p>
<p>A Montano, Encratitis, Tacianis &amp; Manichaeis, Romanenses didicerunt leges ieiuniorum indicere: prohibere &amp; solvere coniugium, divinitus institutum, &amp; honorabile omnibus, ut non haereticos tantum &amp; Antichristianos se esse declarent: verum etiam Daemoniorum doctrinas proponere, manifestum facerent omnibus. </p>
<p>Pelagianorum haereses multiplices, plerasque retinent, &amp; tanquam pro aris &amp; fominem liberum habere Arbitrium etiam in spiritualibus. Gratiam secundum meritum dari. Hominem suis naturalibus viribus Legem posse implere. Pre Legem, eiusque, observationem esse iustitiam. Patriarchas lege natura, Israelitas Mosis, sub gratia Christianos, Legis novae observatione salvatos, asserunt.</p>
<p>Ut interim alias taceamus ipsorum veteres &amp; novas haereses: cum sentina &amp; colluvies sit Papatus omnium errorum. Iudicet iam totus orbis Christianus, iudicent omnes cordati, pii, docti pariter &amp; indocti, an ne ovum ovo sit similius, quam Pontificii haereticis veteribus.</p>
<p>Porcius itaqua, nobis haereticos obiicere meminerint Papae mancipia, millies ipsi haeretici, seque in proposito hoc contemplentur speculo, tum, quanta sit ipsorum, apparebit, deformitas, &amp; turpitudo, nisi quod frontem habeant meretricis, erubescere nescientes.</p>
<p>Defectionem porro a Romana Pontificia Ecclesia, imo ut Rhetor amplificat, ab ipso terrarum orbe, omnibusque Ecclesiis, quod nobis obiicit: Sciat Polonus iste, &amp; discat, si ignorat: non omnem defectionem vitio esse vertendam hominibus. Quoties enim Deus populum soom per Prophetas suos hortatus est, ut averterent se a viis suis pessimis, quas a suis maioribus pessimis didicerant, similiter &amp; ab Idolis &amp; contaminationibus suis.</p>
<p>Et an non Salvator ipse suos omnes discipulos hortatus est, ut sibi caveant a Pseudo-prophetis? Apostolus canes &amp; lupos monet cavendos. Ioannes in sua Apocalypsi hortatur Ecclesiam, ut exeat a Babylone, (quam Hieronymus Romam intelligendam docet) ne plagarum eius fiat particeps. Et nunquid Apostoli Christi quoque a Pontificibus, qui in legitima erant &amp; ordinaria successione, defecerunt? Et recte ac laudabiliter fecerunt.</p>
<p>Damnata vero est Apostasia, cum a Deo agnito, verboque eius, religione syncera, &amp; cultibus divinitus institutis, adeoque a vera Christi Ecclesia, homines turpiter, vel spe emolamentorum &amp; dignitatum, aut metu periculorum fracti, aliis ve de causis, errore, levitate, &amp; iudicii imbecillitate moti, deficiunt: seque publica professione alii sectae, quae vera Dei Ecclesia non est, coniungunt.</p>
<p>Nos vero Evangelii confessores, qui Augustanam amplectimur confessionem, Caesari Carolo V. Anno 30. exhibitam, minime vel a Deo, eiusque verbo, vel Catholica Christi Ecclesia, sed a Pontificia Romanensi &amp; Antichristiana defecimus Synagoga: quod magna voce, plenoque ore profitemur libenter, idipsum dicturi, quoties isti audire volent. Eiusque rei causas habuimus gravissimas. Quod doctrinae genus excogitarit, &amp; sonet illa, diversum &amp; alienum a Prophetica &amp; Apostolica scriptura, cum docet: Quemlibet actum charitatis absolute mereri vitam aeternam: virginitatem, maximam esse peccatorum satisfactionem &amp; meritum vitae aeternae: Missam Theatricam Pontificiam, sacrificium esse pro peccatis vivorum &amp; mortuorum, vere propitiatorium.  His assuunt ieiunia sua, preculas, peregrinationes ad Divorum memorias &amp; reliquias quibus se pro peccatis satisfacere docent, indulgentias Papales, ad adorationem imaginum &amp; statuarum datas: Invocationem mortuorum hominum: Ordines Monasticos innumeros, Regulas &amp; vota hominum ociosorum &amp; ignavorum, qui tanquam fuci, mella, praetextu longarum precum, devorant domos viduarum: sicut Christus de Pharisaeis loquitur. Cum vero ex verbo Dei haec sua nequaequam probare possint, errores suos blasphemia palliare &amp; tegere conantur, &amp; in Scriptura accusationem conversi, imperfectam, obscuram, incertam, dubiam, ambiguam, materiam litis, adeoque librum haereseum appellant, ut olim haeretici: &amp; ad Traditiones humanas confugiunt, easque Scripturae sacrae aequant, parem illis ad pietatem vim tribuentes: quod ex illis facilius, quam ex hac, sua probare possint. Ideoque, longe eas huic praeferunt, pleniores ac planiores illas esse asserentes: hacque sua doctrina Pontificii, caeci caecorum duces, miseros homines secum in exitium &amp; barathrum inferni abducunt.</p>
<br />
<p>Adhaec pios verbi Dei confessores persequitur Romana Synagoga, ubicunque locorum potest, per suos carnifices, inquisitores, haereticos pravissimos. Damnat Verbum Dei petulanter: probat libidines vagas IN PRAECIPUIS MEMBRIS, quae exemplaria pietatis &amp; castitatis, ac typi fidelium esse debebant in Verbo &amp; conversatione: Minus peccare Sacerdotem scortantem, quam coniugem habentem propriam, vociferantes, turpissimi Lenones, aliorum uxores &amp; filias permolentes, adeoque ipsam damnantes consuetudinem coniugalem, pessime ad hoc detorto &amp; depravato Scriptura testimonio: Qui in carne sunt, Deo placere non possunt. &amp;c.</p>
<br />
<p>Quae cum ita habeant, nemo pius &amp; prudens nos Apostasiae vere arguere poterit, cum nequaquam a vera Dei, sed malignantium ista &amp; Antichristi Ecclesia, exemplo Apostolorum discesserimus: quam Spiritus S. odisse etiam, ab eaque exire mandant Christus &amp; Apostoli. Maxime cum Romanus Pontifex, cum suis Esavitis, totoque suo Regno, Apostata versus ille sit, quem Apostolus venturum praedixit: qui a Deo, verbo eius, veritate, fide, &amp; Ecclesia Christi, Antichristus ipse, sit defecturus, apertissime est vaticinatus, in haec scribens verba: Spiritus S. manifeste dicit quia in novissimis temporibus discedent quidam a fide, attendentes Spiritibus erroris, &amp; doctrinis Daemoniorum, in hypocrisi loquentium mendacium, cauteriatam habentium conscientiam, prohibentium nubere, &amp; abstinere a cibis, quos Deus creavit.  Quibus verbis diserte &amp; expresse Apostasias mentionem facit, nisi venerit, inquiens, apostasia. Et iterum: ἀποστήσονται, deficient a fide, &amp; doctrinas Daemoniorum proponent. Quo vero facilius agnosci &amp; caveri possint, notas addidit certas: Una est, nuptiarum prohibitio: altera ciborum abstinentia. Haec in Pontificem Romanum quadrare qui non videt, talpa est caecior, qui non palpat, leprosus est. Quod enim ad Tacianos &amp; Encratitas haereticos transferunt: nugae sunt, &amp; putidum figmentum. Non enim de personis certis loquitur, Sed de rebus ipsis, quas sint prohibituri, &amp; eta notas certas &amp; infallibiles, quibus Apostatae doctrinas daemoniorum proponentium agnosci possint, descripsit Apostolus. Quicunque ergo has profitentur doctrinas, a Daemonibus impulsi, a fide defecerunt, suntque Apostata. Utcunque ergo se torqueant Romanenses, &amp; in quascunque se vertant formas, nomen &amp; crimen Apostatarum non effugient.</p>
<br />
<p>Adhaec, quod Mataeologus iste, nos Novum, &amp; toti Ecclesia incognitum doctrinae genus amplexos conviciatur, more suorum id facit: ignorantium, quid vetus aut novum sit. Hoc ipsum olim de Christo eiusque doctrina Capernaitae mirantes dicebant: Quae nam doctrina haec nova?  Vetus non est, quod secula aliquot duravit, sicut Missa Papistica, Invocatio mortuorum, Purgatorium Platonicum &amp; Poëticum, Monastice &amp; similes impietates Pontificiae. De his enim omnibus in Scriptura sacra altum est silentium, &amp; negri quidem reperitur. Ideoque nova haec sunt. Et in hoc sensu recte dicitur: Vetera transierunt, &amp; ecce nova facta sunt omnia videlicet in Papatu. Vetus, imo vetustissima est, &amp; omnium prima, quam nos profitemur, doctrina &amp; Religio, cuius initium est a mundo condito, primum a Deo in Paradyso, de semine mulieris benedicto, contrituro caput serpentis, tradita:  Postea repetita ad Abraham, quod in semine eius benedicendae essent omnes familiae terrae.  Hoc semen est Christus,  qui testimonium perhibent omnes Prophetae, remissionem peccatorum accipere, per nomen eius, omnes, qui credunt in eum.  Haec doctrina &amp; fides fuit omnium Patriarcharum &amp; Prophetarum. Haec fides &amp; doctrina fuit Apostolorum, quam Petrus in Concilio Apostolorum, sua sententia est professus: Quid, inquiens, tentatis Deum, imponentes iugum (Legis scilicet) super cervices discipulorum, quod neque nos, neque Patres nostri portare potuimus unquam? Sed in nomine Iesu Christi credimus salvari, <span style="font-style: normal;">quemadmodum &amp; illi.</span></p>
<br />
<p>Haec eadem nostra quoque, est fides &amp; religio, &amp; non alia. Caetera quod attinet, novi apud nos prorsus est nihil. Non enim nova habemus aut excogitavimus Biblia, sed vetera illa, quae universalis omnium temporum, &amp; Catholica agnovit &amp; retinet Ecclesia, ambabus amplectimur manibus. Neque alium Baptismum habemus, nisi a Christo institutum, abiectis tantum iis, quae ab hominibus eciosis sunt addita, nihil ad rem facientia, quibusque magis deforematur, quam ornatur Baptismi Sacramentum. Nec aliam, quam eam, quae a Christo est instituta, Coenam, vulgo Eucharistiam dictam, in nostris celebramus Ecclesiis, eamque integram, quam se, hoc modo, a Domino accepisse, Ecclesiaeque Corinthiorum tradidisse, Apostolus testatur: mutatione, mutilatione &amp; prophanatione ad Missas sacrilegas, ex nostris Ecclessiis explosis. Nec mortuos homines, qui nec audire, nec iuvare possunt, contra verbi Dei sententiam, invocamus: sed Deum Patrem, per Christum, in Spiritu &amp; veritate, sicut a Savatore nostro sumus edocti. Symbola usitata Ecclesiae, Apostolorum, Nicaenum &amp; Athanasii, sancte custodimus. Similiter &amp; claves Regni coelorum Ecclesiae datas, &amp; si quae alia sunt huiusmodi.</p>
<br />
<p>Haec igitur vere Catholica est fides, doctrina &amp; Religio, in qua nihil est novi: quam agnoscimus, amplectimur &amp; profitemur, quam etiam nobiscum amplexi sunt &amp; professi omnes, quicunque hinc a condito Mundo vixere, &amp; salvati sunt. Non est enim aliud nomen sub coelo, (inquit iterum Petrus) in quo opportet nos salvari, nisi in nomine Iesu. Nec est in alio quoquam salus &amp;c.  Quod si hanc nostram doctrinam fidem, &amp; religionem veterem, quam isti novam, sibique incognitam, quae eadem est cum Patriarcharum, Prophetarum &amp; Apostolorum, Pontificii non ipsi quoque nobiscum agnoverint, sed novam esse vociferabuntur &amp; damnabunt: non habebunt partem in Regno Dei, sed in aeternum peribunt.</p>
<br />
<p>Praeterea, quod calumniatur Sycophanta Polonus, nos Graecos elegisse, &amp; communis causae iudices constituisse, ad eosque provocasse: utque, quoniam ab Occidentali defecerimus, in communionem Orientalis Ecclesiae, a Patriarcha Constantinopolitano reciperemur, studiose petiisse: pura puta sunt Poloni mendacia, ab ipso ad praegravandas nostras Ecclesias haec calumnia, consicta. A syncera scilicet &amp; incorrupta doctrina coelesti, &amp; religione vera, ad doctrinas &amp; traditiones humanas, a veritate ad falsitatem &amp; figmenta, a luce ad tenebras nos recipiemus? Hoc quid magis furiosum?</p>
<p>Et sciat homo iste, per Dei gratiam non ita accisas, attenuatas aut in angustum adeo redactas nostras copias, nec ita nos inopes consilii aut fluctuari animis: ad defensionem nostrae verae &amp; syncerae doctrinae, &amp; Religionis, quam profitemur, &amp; Dei beneficio contra portas infernales, furores Diabolorum, &amp; totius Mundi potentiam propugnamus: alieno ut nobis opus sit auxilio, AUT MILITE EXTRANEO SUBSIDIARIO, QUEM EX PEREGRINIS ADVOCEMUS LOCIS, QUO MUNITI, TUTI SIMUS ADVERSUS INSULTUS HOSTILES: NEDUM, UT TANQUAM VICTI, PROSTRATI AC FUGATI, NOS MISERIS VICTIS SUBIICIAMUS. Quis hic vanitatem, vertiginem, imo stuporem mentis in homine, qui sibi sapere videtur, &amp; eruditionis persuasione inflatus, haec, quod ad summum suae Ecclesiae caput, &amp; Christi in terris, si Diis placet, vicartum, audet perscribere, non miretur? Cumque a Graeco Monacho copiam censure a Patriarchae de Confessione Augustana sibi communicari peterit Socolovius: cur non pari ratione, responsi etiam nostri ad illam censuram? Cur non Epistolam, a quodam nostrum ad Patriarcham, cum qua missa est confessio Ecclesiarum nostrarum communis, exhiberi sibi petiit? Ex quibus, si veritate tantum historiae delectaretur Polonus, rem omnem certius potuisset cognoscere. Et ut videat, nos nihil dissimulare, verba ipsa, ex ista Epistola nostratis, cum ipsa Confessione missa, adscribere nos minime pudet, quae haec sunt: "Deinde libellum quendam mitto, fidei nostrae totius capita continentum, ut Sanctitas tua videat, quaenam sit Religio nostra, &amp; num cum doctrina Ecclesiarum Sactitatis tuae consentiamus: an vero aliquid fortasse dissentiat, quod sane nollem." Ubi hic, Socolovi, nos in communionem recipi studiose petimus? Quae tua sunt, superbissime, commenta: cum unius hominis Epistola sit perbrevis, qua is fidei nostrae confessionem mittit Patriarchae, non ut iudicem Patriarcham communis causae constituat: sed ut videat, num eadem sit ipsius, quae &amp; nostra Religio, &amp; quatenus conveniat inter nos, num (ut verba habent) consentiamus vel dissentiamus, ubi hic nos eius subiicimus iudicio, ut hoc stemus &amp; cadamus? Quod enim Patriarchae Constantinopolitano eos titulos in nostris scriptis tribuimus, quos ili alii etiam tribuere solent, id civilitatis fuit: quam Socolovius (si aliquid sani cerebri haberet) non calumniari sed commendare in nobis debebat. Neque enim is, qui modeste &amp; humiliter sese erga alios gerit, propterea se, &amp; sua, ipsorum iudicio, ita, ut eo stare &amp; cadere velit, submittit. Quod igitur Augustanam nostram Confessionem Patriarchae iudicio subiecerimus, tua sunt, Socolovi, somnia, figmenta, mendacia. "Credo," (scripsit idem Author in alia quadam ad eundem Epistola, de eodem) "in fundamento doctrinae de Christo, &amp; salvata fide nos omnino consentire: Quod charitatis est, quae, secundam Apostolum, omnia credit." Sed quid haec ad Socolovii narrationes &amp; institutum? Tantum igitur abest, ut ad Graecos transire cupierimus, ut ipsos magis ad nos perducere simus conati. Et quod olim Dominus Ieremiae Prophetae suo dixit, eumque consolatus est: Convertentur ipsi ad te, &amp; tu non converteris ad eos: id sibi omnes Pontificii, sive Orientales, sive Occidentales, dictum putent: nos nempe, nunquam abiecta, quam ex verbo dei didicimus, religione, ad ipsos accessuros, etiamsi fractus illabatur orbis. Si vero aeternae animarum suarum saluti consultum isti cupiant, necesse est eos ad nos accedere, nostramque amplecti doctrinam, aut in aeternum peribunt.</p>
<br />
<p>Nequaquam igitur hoc consilio communis Electorum, Principum &amp; Ordinum Imperii reliquorum Confessio, quam olim Imperatori Carolo V. invictissimo, nostri exhibuerunt maiores, ad Graecos est ab uno nostrum, hoc consilio transmissa, ut Iudices constitueremus ipsos, aut ut nos in suam reciperent communionem, (quod Polonus scribit, sed mendaciter) studiose petiimus. Hoc enim etiam in unius non fuisset potestate hominis: sed quia pontificii nos, nostramque diffamant, suis clamoribus, calumniisque Religionem, eamque suspectam reddere conantur passim, callumnia novitatis excogitata &amp; sparsa: ut hoc nos purgaremus crimine, Augustanam Confessionem, tanquam fidei nostrae compendium, in Orientem mittere voluimus: praesertim, cum ad nos inde perscriptum esset, passim Constantinopoli Lutheranos diffamatos esse, quasi nullam Religionem curarent, horrendos errores defenderent, &amp; scelerate atque flagitiose, absque ullo Dei timore viverent. Deide eam etiam ob causam cum Graecis de religione conferre voluimus, quia nos nostrae Confessionis &amp; fidei non pudet, nec de doctrina dubitamus: noluimus eam sub modio abscondere: sed quia in Graecam linguam antea conversa fuerat, &amp; nacti sumus occasionem, misso ex nostra Schola uno pio, &amp; docto Magistrotum, Stephano Gerlachio, Graecae linguae perito, ut esset a Sacris, Caesarcae Maiestatis Oratori, Generoso Domino Davidi Ungnad: quo ad plures perveniret Christi odor gratus, noluimus eam negligere: sed omnino mittendam esse, visum est, si quo modo per gratiam Dei &amp; operatione Spiritus S. oculi coecutientium, hoc modo &amp; medio aperirentur, ut erroribus usitatis aliquot seculorum agnitis, eisdem valedicentes, ad veritatis agnitionem pervenirent: deinde etiam agnitam veritatem profitentes, secum alias plures, ut fiere solet, ad Regnum Christi perducerent. Credidi, (cecinit olim divinus Psaltes) propterea loquor. Et haec natura est, hoc ingenium fidei, ut, sicut bonum (quemadmodum veteres locuti sunt) communicatiuum est sui, ita ipsa quoque, se continere nequeat: verum in omnes occasiones intenta est, ut quam agnovit veritatis viam, aliis quoque monstrare cupiat. Quod &amp; Apostolis iniunctum a Christo fuit: &amp; studiose hoc egerunt ipsi. Quis ergo nobis vitio vertet, quod lucernam verbi Dei non sub modium abscondimus, sed super candelabrum collocavimus, eamque lucere voluimus in Oriente: Hoccine tantum est flagitium, tamque horrendum peccatum?</p>
<p>Non ergo est, quod tantopere triumphet Socolovius, qui inter causas aditionis responsi Patriarchi, primam hanc numerat: ut nos scilicet proderet, nostras artes detegeret, nocendique studium ostenderet, qui, cum contra nos lata sit sententia, censuram istam, quam ipse ita vocat, suppresserimus. Nihil enim apud nos arcanum: &amp; facile non modo divinare potuimus, non intra parietes, aut in occulto reservatum iri haec scripta: sed etiam sedulo hoc egimus, quantum potuimus omni studio, ut passim in tota Graecia evulgarentur, quae ultro citroque sunt scripta. Horum enim, ut supra meminimus, nos neque pudet, neque poenitet Socolovi, ut scias. Quid tibi vis amplius?</p>
<br />
<p>Quod vero hactenus scriptum hoc Patriarchae non publicavimus: factum est partim, ut parceremus ipsi, quod tum in summo versaretur periculo, (sicut &amp; de gradu dignitatis sua, ad tempus, fuit deiectus) ne illi maius ex aeditione ista crearetur periculum: partim, quod nullum admodum ex ista aeditione ad Ecclesiam Christi utilitatem perventuram sperare possemus: cum alia extent plurima, ac meliora scripta, &amp; malorum alias plus satis sit.</p>
<p>Iam vero cum tanta, tamque multa, a vobis contra nos, totamque causam spargantur mendacia &amp; calumniae, ea ut depellamus a nobis, reque ipsa potius, quam verbis refutemus, visum est, omnia scripta, ultro citroque, missa evulgare, ut omnibus, quantum quidem in nobis est, satis faceremus.</p>
<p>Secunda causa Socolovii est, propter quam censuram hanc aediderit: Deide, inquit, ut quantum eos ipsos huius suae novitatis pudeat atque, toedeat: quod cum nulla Apostolica, veterique, sede coniuncti sint: quod successionem nullam demonstrare possint: quod <span style="font-style: normal;">ἀκέφαλοι</span>, hoc est, membra sine capite, mutila sint, vel ex hoc ipsorum facto demonstrem.</p>
<br />
<p>Inscitiam'ne rerum sacrarum, in isto Parasita, qui linguam suam venalem, tam turpiter Rom. Pontifici prostituit: an vero levitatem miremur, dubium est. Quid enim, per Deum immortalem, de nostro cum Apostolicis veteribus Ecclesiis dissidio, rabula impudentissime, mentiris? Nos certe non solum ad has, sed etiam omnium temporum universalem Patriarcharum, Prophetarum &amp; Apostolorum Ecclesias provocare non dubitamus: cum quibus nos coniunctissimos esse, luculenter supra, ex ipsa scriptura Prophetica &amp; Apostolica est demonstratum: tantum abest, ut nos nostra religionis, quam novam esse conviciatur, cuiusque contrarium a nobis est probatum, pigeat vel taedeat.</p>
<br />
<p>Similiter, quod ad successionem attinet, non haec in loco consistit, in quo &amp; canis sedere potest: sed in doctrina: quod &amp; ex Hieronymo, &amp; aliis scriptoribus Ecclesiasticis discere poterat Polonus, si non opinionibus Pontificiis de loco fascinatus esset. Quod ut videat, unico hoc iam contenti erimus, quod Tertullianus, inter primos scriptores Ecclesiasticos docet, veram Apostolorum successionem in doctrinae cognatione consistere. Confingant, inquit, tale quid (de successione personarum) haeretici: Quid enim illis post blasphemiam illicitum? Sed etsi confinxerint, nihil promovebunt. <span style="font-style: normal;">Ipsa enim doctrina eorum, cum Apostolica comparata, ex diversitate &amp; contrarietate sua pronunciabit, non esse Apostoli alicuius authoris, neque Apostolici.</span> Et post pauca: Ad hanc itaque formam provocabuntur ab illis Ecclesiis, quae licet nullam ex Apostolis vel Apostolicus Authorem suum proferunt, ut multo posteriores: quae denique quotidie instituuntur: tamen in eadem fide conspirantes, non minus Apostolicae deputantur, PRO CONSANGUINITATE DOCTRINAE. </p>
<br />
<p><span style="font-style: normal;">Ἀκεφάλους</span> porro nos quod blatero calumniatur, hoc est, absque capite, quod non agnoscamus Antichristum Pontificem Rom. bestiam istam, &amp; meretricem Babylonicam, pro nostro &amp; Ecclesiae capite: scelerate id facit, imo non absque horrenda blasphemia in Christum, quem Deus Pater dedit caput SUPER OMNEM ECCLESIAM, quae est corpus ipsius.  Christum, inquit Apostolus, Deus Pater dedit caput super omnem Ecclesiam, quae est corpus ipsius. Quaerimus ex te, Socolovi, corporis, quod Christum caput habet, membra, mutila'ne sint? Quod si mutila sunt, caput, quod est Christus, aut mortuum est, aut languidum, aut non vivificans membra. Quodquam impie a te dicatur, nemo est, qui non videat. Ne vero dicas, triumphantis Ecclesiae Christum caput esse, Pontificem vero Romanum, militantis: vel hunc visibile caput, &amp; sic vicarium Christi: avelles tu'ne caput a membris? Vicarius enim absentis est, &amp; mendacem facies Christum dicentem: Ecce ego vobiscum sum, omnibus diebus &amp;c. aut Ecclesiam monstrum biceps facies, quam nos non agnoscimus, contenti uno capite, Christo, &amp; sic nequaquam <span style="font-style: normal;">ἀκέφαλοι</span>, quamdiu nobiscum Christus est. Vobis vero, quibus hoc non sufficit caput a Deo Patre datum per nos sane licet, corpori vestro caput tungere <span style="font-style: normal;">Asinium</span>, quale monstrum in Tiberi vicina Romae, nostra est memoria repertum, cui nomen indiderunt, <span style="font-style: normal;">papasellus</span>.</p>
<br />
<p>Pergamus ad tertiam aeditionis causam Socolovii. Demum, inquit, ut, quam sit utriusque Ecclesiae, Occidentalis, &amp; Orientalis, de istius rebus, quas isti ex sua sede commoverunt, incredibilis consensus, summa concordia, ut non eadem dicamus tantum omnes, sed iisdem pene verbis, etiam omnibus clarum fiat.</p>
<br />
<p>Utique mi homo, incredibilis inter vos est consensus. Verum hoc dicis: quia nemo hominum hoc credit, cum eius contrarium constet, &amp; res loquatur ipsa. Quod, ut manifestum fiat omnibus, exemplis quibusdam ob oculos positis, planum faciemus. Etsi autem, quod ad confessionem auricularem, quam vocant, attinet, omniumque peccatorum enumerationem, belle tam conveniat inter Graecos &amp; Latinos: eo ipso tamen hodierna Orientalis Ecclesia, a se ipsa, suisque maioribus dissidet: a quibus illa propter stupratam quandam nobilissimam matronam in confessione, a Diacono, est abrogata. Et in iure Canonico glossa: Ergo necessaria est confessio in mortalibus apud nos, apud Graecos non: quia non emanavit apud illos talis traditio. </p>
<p>Sed ut vanitas Sycophanta istius impudentissimi appareat, incredibile dictu est, quanta sit inter Orientales &amp; Occidentales, dissensio, quod vel ex ipsomet responso Patriarchico, ad nos date perspicuum est. Quod ut omnibus innotescat, verba Responsi Patriarchi ex translatione Socolovii, huc transcribere visum est, quae haec sunt: Amplius autem ad eos, quos dicitis (in confessione Augustana) abusus, respondentes, dicimus: "primum utriusque, speciei participes esse oportere omnes dicitis: &amp; recte quidem. Nam nos hoc idem, tremendus his mysteriis participantes, facimus: illi, inquam, qui his digni summus: praeter id quod non azymo, sed in fermentato pane, panis speciem accipimus. Secundum est, quod dicitis: Melius esse nubere, quam uri, iuxta illud Pauli: <span style="font-style: normal;">Unius uxoris virum,</span> &amp; reliqua, quae Paulus in hoc genere praecipit: Proinde &amp; nos illis Sacerdotibus, qui in virginitate persistere non possunt, priusquam tamen consecrentur, &amp; Sacerdotes fiant, uxores accipiendi potestatem damus. Deus enim matrimonium fanxit. Illud item non ignoramus, turpitudinis germina multa suscipi inter eos, qui Sacerdotes, uxores accipere, prohibent."</p>
<br />
<p>Quid, Socolovi, incredibilis'ne est inter vos Romanenses, in his, &amp; Orientales, consensus? Concordia summa? Eadem'ne vos quoque dicitis, &amp; quidem iisdem pene verbis? Quid tibi in mentem venit, bone vir, haec cum scriberes? An illorum es oblitus, quae Patriarcha, te interprete, scripsit? Ubi os tuum illud impudens? Ubi frons? Quis enim hominum est omnium, tam ignarus rerum, imo vaecors adeo, aut demens, qui ignoret, quid Romana Ecclesia de Eucharistiae institutione a Christo facta, sentiat &amp; faciat? Hanc enim, ut hominis forte inter pocula ebrii, aut stolidi reiiciunt, pro suo libitu mutant, invertunt, ex, OMNES, facientes, non omnes, Ecclesiae altera parte ablata, &amp; sic mutilato Sacramento, Testamentum salvatoris nostri Iesu Christi violant, scelerate. Homines pros &amp; innocentes Testamentum Christi observantes persequuntur, exurunt, strangulant, submergunt &amp;c. hac sola de causa, quod Testamentum Mediatoris sancte observare cupiant. Interim vero negant, Christum pro Laicis integrum instituisse, sed tantum Sacerdotibus in Missa offerendum: cum Apostolus sub utraque, specie, ut vulgo loquuntur, se a Domino accepisse, quemadmodum tradiderit Ecclesiis Corinthiorum, non solis Ministris, testetur. Graeci recte nos facere, cum utriusque speciei participes esse oportere OMNES dicimus: se quoque idem facere, affirmant. Ubi hic incredibilis vester consensus? Ubi concordia summa? Ubi eadem pene verba.</p>
<br />
<p>Praeterea, idem'ne de Sacerdotum coniuguo sentitis, quod Orientales? Qui Sacerdotibus, (ut verba ipsorum habent) qui in virginitate persistere non possunt, priusquam consecrentur, &amp; Sacerdotes fiant, uxores accipiendi potestatem faciunt, coniugesque, &amp; maritos Sacerdotes consecrant.</p>
<p>Vos, o sceleratissimi, contrarium plane facitis, maritos etiam, alios ad Sacerdotium idoneos, tamen, nisi divortio ab uxoribus prius facto, ad ordines non admittitis: ut vero postea coniugibus, divortio facto, pro concubunis abutantur, conceditis. Sacerdotum vero coniugium, tanquam impurum vitae genus, damnatis: longeque praeferendum Sacerdotem scortantem, propriam habenti coniugem, afferitis. Hic'ne consensus est? haec concordia summa inter Orientales &amp; Occidentales? Cum tantum inter vos sit discrimen, quantum inter nigrum &amp; album, verum &amp; falsum, sacrum &amp; prophanum. Quid ni exclamet hic Melicerta, perisse frontem de rebus? Nihil hic verbis opus est: Socolovi vanissime, res loquitur ipsa.</p>
<p>Nec novum hoc est, sed valde vetus utriusque, Ecclesia divortium, sicut in iure Canonico habetur, ex Concilio universali 6. quod hic adscribere voluimus: ut hinc Pontificii Socolovii vanitas, omnibus fiat manifesta. Verba haec sunt:  Quoniam in Romani ordine Canonis esse cognovimus traditum, eos, qui ordinati sunt Diaconi, vel Presbyteri, confiteri, quod non suis iam copulentur uxoribus: Antiquum sequentes Canonem Apostolicae diligentiae, &amp; constitutiones sacrorum virorum: legales nuptias, amodo valere volumus, nullo modo cum uxoribus suis corum connubia solventes, aut privantes eos familiaritate ad invicem, in tempore oportuno. Quicunque ergo diligens inventus fuerit in subdiaconali ordinatione, aut diaconali, aut sacerdotali, hi nullo modo prohibentur, ad talem ascendere gradum, pro uxoris suae habitatione. Nec etiam tempore ordinationis suae profiteri cogantur, quod abstinere debeant a legalis uxoris familiaritate. Item oportet eos, qui altari ministrant, in tempore oblationis Sanctorum, continentes esse in omnibus, ut a Deo possint consequi, quae suppliciter postulant. Si quis igitur praesumpserit, contra Apostolicos Canones, aliquos Presbyterorum &amp; Diaconorum privare a contactu &amp; communione legalis uxoris suae, deponatur. Similiter &amp; Presbyter ac Diaconus, qui Religionis causa uxorem suam expellet, exommunicetur. Si vero in hoc permanserit, deponatur. Hactenus verba Canonis.</p>
<br />
<p>Ubi Gratianus addit: hoc autem <span style="font-style: normal;">ex loco</span> intelligendum est. Orientalis enim Ecclesia (cui sexta Synodus vivendi Regulam praescripsit) votum castitatis in Ministris alteris non suscepit. Unde Stephanus Papa ait: ALITER se Orientalium traditio habet Ecclesiarum, ALITER huius sanctae Romanae Ecclesiae. Nam earum Sacerdotes, Diaconi, aut Subdiaconi in matrimonio copulantur. Istius autem Ecclesiae, vel Occidentalium, nullus Sacerdotum, a Subdiacono, usque ad Episcopum habet coniugium fortiendi licentiam.</p>
<br />
<p>Sed quid argumentis multis opus est, quibus divortium Graecae &amp; Latinae Ecclesiae probemus? Cum hoc unicum maximi momenti sufficiat quod Patriarcha Constantinopolitanus, quotannis, Dominica Invocavit, Romanum Pontificem, cum tota sua Ecclesia, Solenni ritu, tanquam Schismaticum, inter alios Haereticos excommunicat.</p>
<br />
<p>Tam belle itaque convenit Graecis atque Latinis. Hic incredibilis ille est, Socolovi audin', consensus: haec concordia summa inter Orientalem &amp; Occidentalem, quam tantopere Polonus praedicat, hacque de causa Patriarchae censuram evulgandam sibi esse existimavit, ut consensus ille declaretur. Sed turdus ipse sibi malum.</p>
<br />
<p>Quibus Socolovii calumniis,vanitatibus ac mendaciis refutatis: nos, ut quam candide totam hanc egerimus causam, quam nihil dissimulare cupiamus, aut tegere, quamque nos Convessionis nostrae non pudeat, vel pigeat, ut alias plures iam taceamus causas: seripta contraria omnia hinc inde missa, quorum sex sunt numero (licet postremum, num Patriarcha Constantinopolitanus acceperit, ignoremus) hoc volumine aedenda censuimus: ut aequus Lector videat, nos nequequam, sicut Polonus mentitur, Graecos constituisse communis causae iudices, neque studiose ab illis recipi petierimus: sed hoc egisse studiose, quod bonos, cordatos, &amp; pios decet viros, ut ad agnitionem syncerae doctrinae Religionis eos perduceremus.</p>
<br />
<p>Quo consilio etiam Calendis Octobris, Anni 77. Compendium Theologiae Iacobi Heerbrandi Doctoris, a M. Martino Crusio in Graecam linguam conversum, ad Patriarcham missum, &amp;, ut caeteris quoque Episcopis communicaret, est rogatus. Ubi additum est in Epistola ab eisdem ad ipsum data: Neminis libellum istum continere damnationem, nisi eius, qui Christo repugnet, seque supra Sacras literas, Christum &amp; veritatem collocet, planeque absolutam sibi potestatem in Ecclesia Christi vendicet. Quid? Num hic quoque Socolovi, ad Graecos confugimus, ab eisque nos in communionem recipi studiose petiimus? Nam Iudices ipsos communis causae constituimus? An potius, vice versa, Iudicum Partes nobis sumpsimus, omnes illos, quicunque veritati verbi Dei, quam nos profitemur, contradicunt, sive Orientales illi sint, sine Occidentales, damnantes? Quo tamen accepto ille libro, &amp; Epistola, benigne respondit: se accurate lecturum, &amp; postea ad eundem responsurum, (quod ex adiectis in huius libri sine, ipsius ad nos datis Epistolis, apparet) sed tamen id hactenus factum non est, sed nec fiet unquam: sicut in postremo suo scripto pugnam detrectat.</p>
<br />
<p>Post Socolovii aeditionem, diversis in locis Responsum hoc Patriarchae, a Papicolis est typis evulgatum, additis praefationibus, quibus ferio triumphant, quod <span style="font-style: normal;">ὁμόψηφον</span> ipsum suae impietatis, in multis habere videantur, ubi alii alias excogitarunt &amp; sparierunt de nobis, &amp; Actis cum ipso fabulas. In primis Wilhelmus Lindanus, Ecclesiae Ruraemundensis Episcopulus, qui sibi praecipue videtur sapere, opinione, nescio cuius singularis eruditionis inflatus, &amp; Papatum propemodum eversum, erigere, &amp; suffulcire conatur, monstratis scilicet mediis quibusdam, quibus instaurari eum posse somniat, &amp; frustra sperat. Spes enim impiorum peribit, &amp; olim praedictum est a Propheta: Nemo auxiliabitur ei.  Hic inter reliquas suas ineptias, &amp; vanitates vanissimas, suaviter nugatur, (ne quid dicamus atrocius, quod impudens ipsius merebatur audacia) nos misso legato ad Patriarcham Constantinopolitanum, Stephano Gerlachio, precio, precibus adprobationem nostrae Doctrinae ab ipso petiisse. Cum hic minime a nobis ad Patriarcham sit missus, sed ad generosum Dominum, Davidem Bngnade Baronem in Gonenberg &amp;c. Caesareae Maiestatis Legatum tum, ad Imp. Turcicum: petentem a nobis, ut sibi virum doctum, linguarum peritum mitteremus, qui sibi a sacris esset Constantinopoli, dum legatione illa fungeretur.</p>
<br />
<p>Tale est &amp; illud eiusdem figmentum: Nos donis Thalerorum plurimorum non leviculis, Patriarchae domesticos &amp; officiales etiam pertentasse. </p>
<br />
<p>Nos vero bona fide affirmare possumus, ut scias Lindane, ne unum quidem Thalerum a nobis illis missum, ne dum plurimos: nisi quod Notario propter praestitam operam in comparandis Graecis libris, &amp; Authoribus vetustis, missum est honorarium exiguum: nequaquam autem, ut a nobis corrumperetur. Quid igitur Episcopum tam doctum, tam sapientem Consiliarium, totius regni Pontificii, tam impudenter mentiri iuvat.
Quale hoc quoque est: Nos septem Synodos Oecumenicas fraudulenter professos (ut eius blandiremur favorem) Schismatico illi patriarchae, dolose simulasse velle subiicere, atque cum Schismatica eius, Germanicam voluisse coniungere Ecclesiam. </p>
<p>Quod ad Septem Synodos attinet, ita res habet. Scripserat Patriarcha ad D. Iacobi Andreae, &amp; M. Martini Crusii literas, quibus adiunctae fuerant duae nostrorum Conciones, una de bono pastore, altera de regno Coelorum, ad ipsum missas: &amp; inter caeterae precatus est illis, ne recederent ab his quae divinitus dicta sunt, a Salvatore nostro Iesu Christo, &amp; Sanctis Apostolis, discipulisque ipsius, &amp; a septem Synodis sanctis, &amp; reliquis divinis, sanctisque patribus. Tandem etiam precatur idem Patriarcha ipsum pastorum principem, ut nos quoque nullum aliud fundamentum servemus, praeter id quod positum est, quod est angularis lapis, videlicet Christus, qui est veritas, nec peregrinam vocem quorundam res novas molientium audiamus, qui non per Evangelii ianuam ingrediuntur.</p>
<p>Hic nostri supra nominati inter caetera responderunt, se ante menses circiter quinque quam exoptatas ipsius literas accepissent, misisse Patrum nostrorum beatissimorum confessionem, Carolo V. Imperatori, in Comitiis Augustae exhibitam, quam a multis iam hactenus annis, non pauca Martyrum millia suo sanguine comprobarint. Sperantes etiamsi forte propter tantorum locorum intervallum differentia inter nos aliquorum sit rituum omnino tamen in praecipuis saltem salutis consequendae capitibus, nos nihil innovare: sed illam quae a sanctis Apostolis &amp; Prophetis, &amp; Spiritum S. habentibus Patribus ac Patriarchis, &amp; super divinas literas aedificatis septem Synodis, tradita est, fidem, (quantum quidem nos intelligimus) amplecti &amp; conservare. Et rursus: prorsus enim nullum aliud fundamentum fidei (sicut amantissime Sactitas tua precatur) praeter id quod positum est, qui est immotus ille angularis lapis, Christus, ipsa veritas, retinere, Deo iuvante, cogitamus, exclusa omni innovatione, &amp; claudicatione.</p>
<br />
<p>Quibus verbis non simpliciter omnia, quaecunque in illis septem Synodis decreta sunt, nostri se amplecti professi sunt. Nam &amp; olim ante plurima secula, septimae illi Synodo sic falso dictae, alia a Carolo Magno est opposita, qua invocatio sanctorum Idolatrica, quae stipula fuit, &amp; est, super fundamentum in illa septima exstructa, damnata est, &amp; recte verbo Dei exusta. Sed disertis verbis, de fide dictum est, quae a Sanctis Apostolis, &amp; Prophetis, &amp; super divinas literas aedificatis septem Synodis, de praecipuis salutis capitib., &amp; fide &amp; Apostolis &amp; Prophetis tradita dicitur. Et postea septem Synodis, quatenus cum illorum scriptis consentiunt, eatenus se ea amplecti protestantur. Sicut &amp; fundamentum aliud nullum, praeter id quod positum est, quod est Christus, se retinere profitentur, excussis omni innovatione, &amp; claudicatione.</p>
<p>Quemadmodum ergo, non simpliciter septem Synodos se amplecti, nostri sunt professi sed quatenus cum Sacra Scriptura Prophetica, &amp; Apostolica consentiunt, maxime vero propter fidem, &amp; Symbola, quatuor primorum Conciliorum, quae in subsequentibus sunt repetita Synodis: ita nec fraudulenter haec a nostris sunt scripta, nec dolose nostri simulaverunt, se ei velle subiicere, cum hoc in mentem illis nunquam venerit, aut ut Ruramundensis fingit, cum Schismatica eius Germanicam voluisse coniungere Ecclesiam.</p>
<br />
<p>Cupimus quidem in viam revocare, &amp; Christo lucrifacere, quoscunque possumus nostra opera. Hoc enim &amp; Deo, &amp; ipsis errabundis oviculis, nos debere arbitramur. Sed ut id dolo fraude &amp; impostura faciamus, vel ut nos cum diversam a nobis colentib. Religionem in Ecclesia coniungamus, id vero Deus propitius clementer a nobis avertat. Et quae nostra sit Doctrina, quae Confessio, &amp; Religio, omnibus manifestum facimus, &amp; esse volumus.</p>
<p style="font-style: normal; margin-left: 4em;">Male enim alias constant, male conciliata.</p>
<br />
<p>Postremo, ne ullus fere ordo, coetus Papistici in hac publica congratulatione desit: non ita pridem surrexit, Rabula quidam forensis, Ioannes Baptista Fickler, Archiepiscopi Salisburgensis Consiliarius: qui Responsum hoc Patriarchae Constantinopolitani, &amp; Socolovii additiones, vel notationes, ut omnibus haec innotescerent, rem suis gratam, quoque eos sibi demereretur, Ecclesiae utilem, &amp; salutarem, nobis vero molestam, &amp; agre faceret (ut quorum doctrina &amp; Religio, neque in Scriptura Sacra fundamenta habeat, neque a quoquam, sive intra sive extra Ecclesiam (ut &amp; ipse sibi loqui permisit) acceptetur) populari lingua reddidit, praemissa prolixa praefatione, mendaciorum, &amp; calumniarum virulentissimarum plenissima: quibus in nostram (praeter suam vocationem) doctrina, &amp; Religionem, venalem suis prostituens linguam, quo nos odio apud omnes gravaret, invehitur. Augustanam Confessionem, pixidem Haeresewn appelans, Socoloviique mendacia repetens, "nos Ecclesiae hostes, hanc Patriarchae Constantinopolitano, eo misisse consilio, ut eam si approbaret, ipsum pro capite nostro agnituros, idque clandestine, &amp; subdole nos egisse, ne citius cuiquam innotesceret, quam peractum esset, totum illud, quicquid est negotii. Deum vero consilia haec nostra, ad utilitatem Ecclesiae retexisse, nosque confusos, &amp; instar upuparum, proprium nostrum nidum foedasse, &amp; conspurcasse, &amp; alia quam plurima, de quibus in sequentibus."</p>
<p>Ex ista conficta Socolovii narratione repetita (cum melius nihil posset ipse excogitare) quod "Patriarcham Constantinopolitanum pro capite nostro amplecti, &amp; agnoscere voluerimus, Leguleius iste nos suggillat, subsannat, &amp; insultat: quod posteaquam a Pontifice Romano, &amp; Ecclesia Catholica defecerimus, reipsa, &amp; malo nostro tandem, enatis tot sectis a nobis, edocti, ferio de capite uno, &amp; novo Papa cogitaverimus. Hinc accidisse, ut Lutherum nostri pro capite elegerint, quo facto, contentiones de primatu inter nos exortas. Hunc autem primatum, Carolstadium, Cinglium, Oecolampadium, Monetarium, Bucerum, Eislebium, noluisse concedere Luthero, seque illi Osiandrum, Calvinum, Amsdorffium, Brentium, Sarcerium, Schwenckfeldium, &amp; alios quam plures, singulos se ei opposuisse, singulos primatum hunc sibi vendicasse, singulos, peculiares ordinationes Ecclesiasticas excogitasse. Hinc dissidia, &amp; Sectas inter nos innumeras. Quae ut componerentur, tandem Formulam Concordiae excusam, ex qua tamen plura incommoda, &amp; mala, quam commoda sint exorta: quod plures sint, qui se illi opponant, quam alias nunquam."</p>
<br />
<p>Cum igitur nostrae causa semper peius habeat, Deus poenas nobis immittat, vitia apud nos crescant, "sperandum esse, &amp; optandum, ut tandem ad gremium Ecclesiae redeamus. Et alia plurima, quae Rabularum more congerit, &amp; vociferatur declamator."</p>
<br />
<p>Sed quid te adeo turpiter mentiri iuvat, Rabula? Iurisconsultus dicitur vir bonus, iuris, Iusticiae, &amp; aequitatis observans: quorum in hac tua contumeliosa praefatione, vel invectiva potius, nihil, sed plane contrarium est videre. Quod si Ioannem Baptistam, cuius praefers nomen, imitari voluisses, domi habebas, &amp; in vestra Ecclesia, apud Pontifices vestros quod illius exemplo acriter reprehenderes, eosque progeniem, &amp; genimina viperarum, propter genus doctrinae pravum, &amp; perversum, quo non solum ipsi sunt infecti, sed &amp; omnes, qui ipsos audiunt, inficere solent, cum ipso vocares.</p>
<br />
<p>Idque ex practica etiam Ferrariensis Iurisconsulti, cum iuris tu peritus esse videri velis, facere poteras, qui in Pontifices Romanos non iniuste invectus est: sed ne id faceres, crimine falsi vestros in ea excudenda, usos esse perhibetur, mutilatum aedentes librum detruncatis iis &amp; exemptis, quae ille ante Lutherum divinitus excitatum contra Pontifices scripsit. Verum haec non grata fuisset oratio, nec <span style="font-style: normal;">πρὸς ἄλφιτα</span>, &amp; magis ex re tua est, maioremque speras gratiam, &amp; mercedem a tuis, si audacter nos fueris calumniatus, quod facis impudenter.</p>
<p>Ne vero impune hanc maledicendi licentiam feras, aut tibi sapere videaris, respondere tibi visum est, secundum stulticiam tuam, eaque publice spectanda, proponenda, ut omnibus innotescat.</p>
<p>Responsum autem superius a nobis est, ad calumnias Socolovii, quas tamen ex eodem repetere voluisti Logodaedale, ut tuis gratificareris, parasita: sicut servulus ille summi successione ordinaria loci, Novitate doctrinae, (qui sunt usitati vestri clamores, quos communes habetis cum priscis Iudaeorum impiis Pontificibus, qui eodem modo quo vestri, vestris Domini Prophetis, Christo, eiusque Apostolis sese opposuerunt) Item de nostro consilio, &amp; studio, quo Confessionem Augustanam ad Patriarcham misimus. Iudices nos elegisse, &amp; constituisse controversiae Graecos, ad quos confugerimus, &amp; pro capite nostro agnituros, si nostram approbassent doctrinam.</p>
<p>Hae calumniae a Socolovio desumptae, a nobis praecedentibus sunt refutatae, monstrata rei veritate.</p>
<p>Mentitur itaque Ficklerus, cum Socolovio, ex cuius praefatione, ille, sua est suffuratus. Sicut &amp; cum prolixe declamitat contra Lutherum, Rabula ista impudentissimus. Quod Lutherus Papam, se, &amp; caput Ecclesiae constituerit, a nostrisque sit agnitus. Et hinc ortam esse inter eum, &amp; socios suos, contentiones de primatu.</p>
<p>De Primatu inter Lutherum, &amp; socios, Brentium, Amsdorffium, Sarterium, Wigandum &amp;c. contentio, vel ambitio nulla fuit, sed summus semper inter eos consensus, summa animorum coniunctio, quod scripta eorum testantur, &amp; res ipsa loquitur. Agnoverunt hi, dona Dei eximia, &amp; admiranda in illo viro, &amp; Heroëm esse divinitus, ad repurgandam doctrinam coelestem, quae a vestris Pontificibus turpissime fuit corrupta, &amp; depravata, invectis in Ecclesiam erroribus tetris, &amp; horrendis, Idolomaniaque multiplici, &amp; abominanda, &amp; plus quam Ethnica, excitatum. Hic enum opus erat Hercule, qui Augiae repurgaret stabulum. Ad hoc inquam divinitus excitatum Lutherum, libenter, &amp; grato animo agnoverunt.</p>
<p>Quod verbo scribit Ficklerus, Lutherum curasse hos duos versiculos, in fronte suorum librorum scribi:</p>
<p style="font-style: normal; text-align: center;">Christus habet primas, habeas tibi Paule secundas,<br />
At loca post illos proxima Luther habet.</p>
<p>Miranda, &amp; portentosa est Rabulae istius vanitas maxima. Tam enim alienus Lutherus fuit, ab ambitione, &amp; ostentatione, ut sua scripta omnia deleta, prae scripturae S. excellentia optaverit: Quod ipsemet testatur in librorum suorum, qui in Tomos sunt redacti, praefatione. Et sane, bona fide, haec nos nunquam, in libris ipsius, quos diligenter legimus, &amp; etiam antequam in Tomos redigerentur, quidam nostrum plaerosque viderunt, vel audivisse, ne dum legisse, testari possumus. Quod si maxime poeta quispiam, post mortem Lutheri, agnoscens dona Spiritus S. in ipsum divinitus collata, &amp; quantum ipse in Ecclesia Dei, per Christum, effecerit, tale quid de ipso scripsisset, de quo, ut dictum est, nihil unquam audivimus, hoc nomine, apud iudices non iniquos, excusationem mereretur.</p>
<br />
<p>Nam quod ad doctrinam &amp; labores, in Ecclesia Dei utiles, &amp; salutares sicut hac ratione Electum Dei organum D. Apostolus Paulus, vere se commendat, &amp; gloriatur, omnibus Apostolis reliquis, se abundantius laborasse: ita non dubitamus Lutherum eadem ratione, non solum huius seculi Doctoribus omnibus, sed omnium temporum post Apostolos, praeferre.</p>
<p>Quod vero ad adversarios Lutheri, Carolstadium, Zwinglium, Monetarium, Eislebium attinet, quo consilio ei se opposuerint: certe non de primatu certaverunt illi cum Luthero, sicut Pontifices Romani, dolo, fraude, crimine falsi, &amp; mendaciis, damnatum, &amp; maledictum suum Primatum in Ecclesia rapere, &amp; stabilire, initio sunt conati: quae detestanda illorum perfidia a Concilio Africano, cui &amp; D. Augustinus interfuit, in lucem est producta: sed de doctrina quaestio fuit, &amp; contentio. Ideoque inepte a Ficklero causidico, ad contentionem de primatu, qui nullus est in Ecclesia Christi, adducitur.</p>
<br />
<p>Quod vero Sectas odiose nobis obiicit, more Ethnicorum Idolatrarum, id facit Iurisperditus. Quibus, teste D. Augustino, maledicis, hoc solum inquiens, remansit, quod contra nos dicant: Quare inter vos non consentitis? Gentiles pagani, qui remanserunt, non habentes, quod contra Christi nomen dicant, dissensionem Christianorum, Christianis obiiciunt. Hactenus Augustinus. </p>
<br />
<p>Diversitatem quoque Ordinationem Ecclesiasticarum nobis exprobrat, difficilis, &amp; morosus iste censor: singulas etiam Ecclesias, peculiares excogitasse. Unde plures fere exortas, quam Hispanicos Pileolos, ita ut singua fere oppida, proprias habeant ordinationes. Sed quid hoc ad te Ficklere? Et quis te constituit nostrarum Ecclesiarum iudicem? Satis pro imperio. An vero ignoras tu <span style="font-style: normal;">ἀδιάφορα</span> haec esse, &amp; variare pro locorum, temporum &amp; personarum circumstantiis? Et pro libertate Christiana, Ecclesias posse in his statuere, quae ad ordinem &amp; aedificationem faciunt? Quis igitur tu es, qui iudicas alienum servum? Hypocrita. An vero ignoras (sicut te ignorare arbitramur, alias enim non tam odiose haec sesquipedalibus verbis exagitares) diversitatem Ceremoniarum, non tollere fidei unitatem? Quanta, obsecramus, varietas fuit, &amp; diversitas, ut alia taceamus, ieiunii quadragesimalis (quod vos praecipuum, statuitis esse cultum) in primitiva Ecclesia?</p>
<p>Scribit D. Irenaeus ad Victorem Episcopum Romanum, non solum inquit de die Paschae agitur controversia, sed &amp; de ipsa specie ieiuniorum. Quidem enum putant uno tantum die observari debere ieunium. Alii duobus. Alii vero bluribus. Nonnulli eorum quadraginta, ita ut horas diurnas nocturnasque computantes, diem statuant. Quae varietas observantiae, non nunc primum, neque nostris temporibus coepit: sed multo ante nos. Et tamen nihilominus, omnes isti etiam cum observantia variarent, inter semetipsos, &amp; pacifici fuerunt semper nobiscum, &amp; sunt: nec dissonantia ieiunii, fidei consonantiam rupit. Et postea. Et ita ab invicem plena fide, pace integra, &amp; firma charitate discedunt (Polycarpus, &amp; Anicetus Episcopus Romanus) ut omnes Ecclesiae, sive quae ita de pascha, sive quae non ita observarent, interse tamen Concordiam custodirent. Haec Irenaeus. </p>
<p>Similiter &amp; Formulam Concordiae, instar canis rabiosi, ne quid intactum, Theonino suo dente, Rabula relinquat, insectatur, arrodit, mordet, &amp; lacerat: ad componenda dissidia nostrorum excusam clamittans. Ex qua tamen plura incommoda, quam commoda sint exorta. Plures enim esse, qui se illi opponant, quam alias nunquam.</p>
<p>An vero tibi studium pacis, &amp; Concordiae displicet, qui nos propter discordiam exagitas? Sed hoc tibi, cum tuae fecis hominibus dolet, quod per Dei gratiam huius Concordiae Formula, vanissimi vestri clamores, &amp; calumniae, &amp; haec pausibilis oratio, atque argumentum, de nostrorum dissidiis sint adempta, mendaciique, convicta, quibus nos proscidistis, &amp; proclamastis, Sycophantae : Non duos vel tres, in nostris Ecclesiis reperiri pastores, qui per omnia, de omnibus docrinae Christianae capitibus, &amp; articulis consentiant, reipsa ſunt refutata.</p>
<p>Quae autem incommoda ex ista Concordiae Formula sint enata, nos nec videmus, nec scimus. Plurimos vero in Fide confirmatos, &amp; Deo pro ista in Religionis Syncerae Concordia pulcherrima, agere gratias, Ecclesiasque plantari, pace aurea frui, Dei beneficio videmus. Quod si qui deficiunt, vel retrocedunt, id nullo nostro, sed ipsorum incommodo, &amp; dispendio sit maximo.</p>
<p>Nec novum hoc est, nec syncerae imputandum Doctrinae, quam isti non intelligunt. Hoc enim ipsum Christo quoque contigit docenti, quod eius doctrina offensi, discipulorum multi, defecerunt ab eo, nec amplius eum sunt secuti. Unde &amp; reliquis duodecim dixit: Nunquid &amp; vos vultis abire? Sed id quod tum Petrus respondit: Domine ad quem ibimus? Verba vitae aeternae habes:  idem nos quoque tibi Ficklere, tuisque, &amp; aliis quibuscunque. Formulam Concordiae suggillantibus, respondemus. Sive ergo Hypocritae, sive Capernaitae, murmurantes, &amp; dicentes: quomodo hic potest in coena Corpus, vel carnem suam manducandam dare? Pium Ecclesiarum nostrarum consensum, in Formula Concordiae conprehensum reprehendant: non ideo professio verae, &amp; syncerae Doctrinae est abiicienda, nec deferenda veritas, quae in ea est comprehensa. Et satius est multo illos apertos ferre hostes, quam domesticos serpentes in sinu fovere, ut caveri facilius possint.</p>
<p>Quae de Monarchia disputat, aut potius declamitat Ficklerus: optimum esse Reipub. statum, idque ex Philippo Melanchthone probare conatur, ideoque summo aliquo Pontifice esse opus. In illo nondum omnes consensisse videmus. Sunt enim multi, qui Aristocratiam praeferunt, sicut experientia notum est: optimatum gubernatione, Romanum crevisse, &amp; in immensum auctam Rempublicam, ad summumque pervenisse. Qua forma Reipub. mutata in Monarchiam, statim imperium Romanum decrescere coepit, ad haec nostra usque tempora.</p>
<br />
<p>Verum ut ut ista habeant, non sunt haec politica ad formam Ecclesiae accommodanda: quod ingens inter haec duo sit discrimen. Salvator enim noster dulcissimus, Pilato de suo regno quaerenti respondit: hoc non mundanum esse, &amp; nolle eum tale quoddam unum caput visibile praeesse, &amp; Papam unum, quem reliqui omnes agnoscant Dominum, quique potestatem habeat condendarum legum, qualis est Pontifex Romanus, qui multa de suo primatu, &amp; potestate, in suis bullis rugit, Leo infernalis. Christus disertis verbis docuit, Apostolis de eodem ex proposito disputantibus, quis nam futurus esset maior, dicens: Reges gentilum dominantur, vos autem non sic. Refutans carnalem ipsorum de Monarchia, &amp; primatu in suo regno, conceptam opinionem. Quale autem Christin Regnum est in hoc mundo, Spirituale nempe: tale etiam habet caput, unum, quod est Christus, quem Deus Pater dedit caput super omnem Ecclesiam, inquit Apostolus. Hoc caput non procul ab ea abest, sed proximus, &amp; praesentissimus adest, sicut inquit: Ecce, ego vobiscum sum omnibus diebus, usque ad consummationem seculi: Item ubicunque duo vel tres, in meo nomine congregati fuerint, in medio illorum sum. Hunc quodammodo reprobavit Ecclesia Romana, eiusque Pontifices, ne regnaret super eos, electo alio capite, &amp; sic monstrum biceps factum est, duo habens capita, Christum Spirituale, invisibile, &amp; Pontificem Romanum visibile, corporale, &amp; carnale, revera Antichristum, quem servuli ipius agnoscunt, venerantur, observant, colunt, quod defensorib. suis distribuat divitias, opes huius mundi, dignitates &amp;c. Quod Daniel tam olim praedixit, &amp; iam eventus docet. Alias facile &amp; statim, ipso deserto, ad nos transituri.</p>
<p>De Augustana Confessione quoque respondendum erat, quam pixidem Haeresewn vocat: sed indigna est haec vox responso, fulmine coelesti potius, quam verbis refutanda. Maior autem est veritatis evidentia in ea, quam ut a Iurista hoc infamari possit. Laboraverunt in hoc Pontificii doctores annos iam quinquaginta amplius, sed frustra, &amp; tam putida &amp; pudenda, fuit illorum confutation, in comitiis Augustanis Anno tricesimo, cum primum esset exhibita: ut nostris eam tum communicare, vel publicare, non sint ausi.</p>
<p>Taceat igitur Rabula, ne pro sue gruniente habeatur, aut certe anser stridens inter olores.</p>
<p>Tandem concludit Orator vehemens, disputator parum subtilis: quod, "cum causa nostra subinde peius habeat, poenis immissis, Deus animadvertat in nos, vitia apud nos crescant, sperandum esse, &amp; optandum, ut tandem ad gremium Ecclesiae, a qua defecerimus redeamus." Respondemus, quod ad Ecclesiarum nostrarum statum attinet, per Dei gratiam, tolerabilem, &amp; bono eum esse loco, quod Doctrinam Synceram eius beneficio retineamus, &amp; hactenus Deus mediocrem nobis concesserit tranquillitatem speramusque Deum, Opt. Max., si qua erit posteritas, ad hanc quoque eam, quam sonamus transmissurum Doctrinam. Regnum vero Antichristi Romani, quem spiritu oris sui interfecit, etsi adhuc palpitet, eumque collapsum instaurare, &amp; erigere Esavitae conentur frustra tamen laboraturos, omnes illorum conatus irritos fore, illustrique suo adventu instante, Iesum Christum, Dominum nostrum, destructurum illum, &amp; in inferni insima, cum omnibus suis defensoribus, &amp; asseclis abiecturum in perpetuos cruciatus. Hoc enim ipsorum merentur studia.</p>
<p>Poenas quod attinet, scimus "iudicium a domo Domini incipere": sed quis futurus sit finis impiorum, ipsi viderint, &amp; experientur.</p>
<p>De vitiis, quae apud nos Ficklere dicis crescere, Hypocrita: "quid vides festucam in oculo fratrus tui, trabem vero in oculo tuo, tuorumque non consideras?" Hypocrita, eiice prius trabem ex oculo tuo, deinde sollicite quaeras, quomodo festucam ex nostro extrahas.</p>
<p>Non feruntur apud nos vitia manifesta, sicut apud vos Ganea, &amp; Lupanaria. Et alias vestris licet impune scortari, moechari, aliasque libidines inconcessas exercere.</p>
<p>Interim astute &amp; callide, dissimulas, &amp; retices, horrendos papatus, &amp; abominandos errores, in doctrina de Poenitentia, Iustificatione hominis peccatoris, de dubitatione perpetua, de gravita peccatorum remissione, de bonis operibus, &amp; de cultibus Deo gratis Idolatriam turpissimam, in Invocatione mortuorum hominum, Tyrannidem Item, &amp; persecutiones saevissimas, piorum &amp; innocentum, quas exercent vestri. Haec, haec sunt atrocia, quae agnoscenda, &amp; emendanda erant a vestris.</p>
<p>Tacemus iam mores, vestrorum Pontificum, eiusque complicum corruptissimos, quos totus mundus novit, &amp; a vestris hominibus sunt decantati pauca tantum generalia commemorantes. Sic autem Franciscus Petrarcha Romam describit: videres Christum Romae exulem, Antichristum Dominum, Beelzebub iudicem, Item futurae ibi vitae spes, inanis quaedam fabula. Et quae de inferis narrantur, fabulosa omnia. Resurrectio carnis, &amp; mundi finis, &amp; Christum ad Iudicium venturum, inter naenias habent. Veritas ibi dementia est. Abstinentia vero, rusticitas, pudicitia probrum: Ingens denique peccandi licentia, magnanimitas, &amp; libertas eximia, &amp; quo pollutior, eo clarior vita, quo plus scelerum, eo plus gloriae, bonum nomen, coeno vilius, atque ultima mercium fama est.</p>
<p>Verum hi iam olim fuere mores Romanorum, iam vero melius habent. De hoc audiamus isorummet confessiones. Sic enim Adrianus VI in instructione legati sui ad comitia Norinbergensia Anno. 1522. Scimus, inquit, in hac Sancta sede, aliquot iam annis, multa abominanda fuisse, abusus in Spiritualibus, excessus in mandatis, &amp; omnia denique in perversum mutata.</p>
<p>Sic delecti quoque Cardinales, in suo Consilio de emendanda Ecclesia ad Paulum III. Per nos, inquimus, per nos, nomen Christi blasphematur apud gentes. Ibid. Nomen Christi iam oblitum a gentibus, &amp; a nobis Clericis.</p>
<p>Mantuanus Monachus, qui paulo ante exortum Lutherum mortuus est, cuique Romae viciniori, mores aulae illius fuere noti, scribere non est veritus:</p>
<p style="font-style: normal; margin-left: 4em;">Petrique domus polluta, fluente<br />
Marcescit luxu. Nulla hic arcana revelo,<br />
Non ignota loquor, liceat vulgata referre.<br />
Sic urbes populique ferunt, ea fama per orbem<br />
Iam vetus Europam, mores extirpat honestos.<br />
Sanctus ager scurris, venerabilis ara Cynaedis<br />
Servit, honorandae Divum Ganymedibus aedes.<br />
Et paucis interpositis: Venalia nobis<br />
Templa, Sacerdotes, altaria, sacra, coronae,<br />
Ignis, Thura, coelum, est venale, Deusque.</p>
<p>Haec tibi si dolet Ficklere Loquutuleie, audire, memineris Comici dicentis: qui quae vult dicit, quae non vult audit.</p>
<p>Postremo quod sperandum esse dicis, &amp; optandum, ut ad gremium Ecclesiae redeamus. Respondemus reditu non esse opus, qui nunquam exivimus de Christi Ecclesia, in qua manemus perpetuo: sed ab Antichristo, Diaboli Synagoga, secessionem nos fecisse non imus inficias, cuius nos nec pudet, nec piget, nec poenitet. Quod nisi factum esset, faceremus adhuc. Et Deus Pater liberatoris nostri Iesu Christi clementer avertat, ne unquam ad Antichristi Romani sentinam redeamus, nos, vel nostri posteri. Ideoque illud optari a vobis, magis quam sperari potest. Quid enim a Christo'ne, ad Antichristum? A luce, ad tenebras? A veritate, ad mendacia? A vero Deo, ad Diabolum? A verbo Dei, quod lux est, &amp; lucerna pedum nostrorum, ad traditiones humanas, somnia, figmenta, &amp; commenta humana, &amp; scrinium pectoris Pontificii? Imo ad doctrinas Daemoniorum prohibentium nubere. Quis hic furor? Quae insania? Apagesis in malam rem, cum ista tua nugacitate Rhetorcule. Tuis haec ventribus, Epicuri de grege porcis dicito, ut similes habeant labra lactucas. Nos enim neque te neque tuam garrulitatem, aut minas tuas, quae fulgur sunt e pelui (recte nobis conscii) curamus.</p>
<p>Quod minaris nobis, vaticinans quasi Propheta, cum non Sacerdos sis, sed pseudopropheta: Ni ad vos redeamus, futurum, ut principium aliquis nostrorum praecipuus, "oculos aperiat &amp; videat, quorsum a nobis sint abducti, &amp; quibus cum hominibus hactenus sibi fuerit negocium: Tum futurum, ut magno numero homines ad Papam sint, reversuri. Canes scilicet ad vomitum, &amp; sues loti, ad volutabrum coeni."</p>
<p>Nihil apud nos Ficklere arcani est, non sumus versipelles, nihil simulamus, vel dissimulamus, nec aliud profitemur, aut sonamus, quam quod novimus, sentimus credimus, quodque non solum coram nostris, sed toto mundo ex fundamentis S. Scripturae probare possumus, et facere parati quovis sumus tempore. Non coeci sunt nostri Principes, nec alienis vident oculis, aut adeo ignavi, ut non ipsi cognoscant doctrinam, sed a nobis solis dependeant. Nec enim eos a lectione, &amp; cognitione causae, &amp; controversiarum, vestro more, arcemus. Ideoque nihil ab illis nobis est periculi, ut tu fingis, maleque omniaris Ficklere.</p>
<p>Denique quod addis, doctrinam nostram, neque in S. S. fundatam, neque a quoquam, sive intra, sive extra Catholicam approbatam, longissime falleris. Quin imo hoc tibi affirmare possumus, omnes quotquot unquam a mundi exordio &amp; primo Abele  (fide in promissum semen mulieris iusto) mortui sunt, &amp; salvati: eadem fide, quam &amp; nos profitemur, salutem consecutos esse. Et hunc consensum esse, totius verae Catholicae &amp; Apostolicae Ecclesiae omnium temporum, hinc a mundo condito, quem &amp; Apostolus D. Petrus his expressit verbis; huic (Christo) omnes Prophetae testimonium perhibent, remissionem peccatorum accipere per nomen eius, omnes, qui credunt in eum.  Hoc ipsum, &amp; non aliud nos quoque docemus. Qui vero hanc, quam nos amplectimur, &amp; sonamus doctrinam, recipere, &amp; sequi noluerint, illi omnes sine dubio in aeternum peribunt, &amp; vos cum illis. Quod tibi dictum memineris, &amp; alta mente repone Ficklere.</p>
<p>Stulte igitur agis, frustraque laboras, tu, tuique gregis Savitae, quod nos nostrosque homines, eiusmodi libellorum aeditionibus, &amp; praefatione, ad vestram retrahere cogitatis Ecclesiam, quae Diaboli est Synagoga. Ideoque melius tempus, &amp; horas bonas collocasses, si codicem Iustinianum interea legisses, quam quod falcem in alienam misisti messem, operam dans, versione censurae, quam sic vocatis, Patriarchicae, de Confessionis Augustanae articulis, oleum, operamque perdens: sed hominibus tuis studens rem gratam facere, populo scilicet, ut placerent fabulae, praefatione praemissa, nos ita temere, falso, &amp; mendaciter, nostramque doctrinam &amp; Religionem, stylo tamen non novo (commune enim hoc est, vobis omnibus) exagitare voluisti, eaque tractanda suscepisti, quae nec didicisti, nec scis, nec intelligis. Ne sutor ultra crepidam, sed hanc quisque quam didicit artem exerceat. An vobis desunt Theologi docti, in aula Archiepiscopi, eiusque ditione amplissima, ut his tacentibus, res ad causidicos et sic triarios, sit devoluta. Intra limites igitur, &amp; terminos vocationis manere, multo tutius &amp; consultius, quam ita animos potentum, contra nos, sine iusta causa inflammare. Alias non arcemus a cognitione rerum Ecclesiasticarum, politicos, si normam verbi Dei sequantur, &amp; non nugas traditionum humanarum, &amp; maiorum, quod facitis vos.</p>
<p>Et haec ad Fickleri praefationem, quam versioni suae praefixit ille, respondere visum est.</p>
<p>Cum igitur haec Socolovii, Lindani, &amp; Fickleri, aliorumque sociorum, &amp; complicum eorum, quae de nobis, &amp; actis nostris, cum Patriarcha Constantinopolitano, in vulgus aediderunt, sint vanissima, aliosque multos, crassos errores contineant: Re ipsa, &amp; eadem facilitate, qua ab ipsis mendaciorum Architectis finguntur, asseruntur, &amp; in vulgus sparguntur, nulloque refutari possunt negotio.</p>
<p>Iudicet itaque iam totus orbis Christianus de toto negotio, nostraque actione, num quid iniuste, fraudulenter, quod viris bonis indignum sit, egerimus: quamque vera sint, quae Polonus iste &amp; Lindanus Episcopus, Thrasonicis suis verborum ampullis, &amp; clamoribus, ad suum Pontificem aliosque suae farinae homines pleno ore ebuccinarunt: si veltandem toties <span style="font-style: normal;">ἐπ' αὐτοφώρῳ</span> deprehensos suae vanitatis, &amp; mendaciorum turpissimorum, quae subinde contra nos excogitant, &amp; in totum orbem odio nostri evomunt, pudeat, &amp; ad saniorem mentem perveniant. Quod illis ex animo precamur a Deo Patre Liberatoris nostri Iesu Christi: quem supplices oramus, ut nos in agnita verbi sui veritate protegat, hancque lucem, quam postremis hisce temporibus accendit, foveat, nec extingui propter multorum ingratitudinem, contemptum, Tyrannidem, &amp; persecutionem adversae partis, sinat: sed propter semetipsum &amp; gloriam nominis sui, propter Filium suum dilectum, conservet apud nos, &amp; ad posteritatem quoque nostram propaget, ut inde vere eum agnoscere &amp; invocare discamus, perpetuoque &amp; in haec, &amp; in futura vita eum cum omnibus S. celebremus. Amen.</p>
<br />
<p style="font-style: normal; text-align: center;">Scriptum Tubingae Calend. Septembr. Anno M.D.LXXXIII.</p>
</div>